长河万里光如洗。明月飞来矣。桐阴满地几分寒。又见随风一叶、上阑干。虾须不捲猊香冷。漏是今宵永。几回呼妹看萤流。恰喜轻罗小扇、未曾收。
先帝昔晏驾，兹山朝百灵。崇冈拥象设，沃野开天庭。即事壮重险，论功超五丁。坡陀因厚地，却略罗峻屏。云阙虚冉冉，风松肃泠泠。石门霜露白，玉殿莓苔青。宫女晚知曙，祠官朝见星。空梁簇画戟，阴井敲铜瓶。中使日夜继，惟王心不宁。岂徒恤备享，尚谓求无形。孝理敦国政，神凝推道经。瑞芝产庙柱，好鸟鸣岩扃。高岳前嵂崒，洪河左滢濙。金城蓄峻址，沙苑交回汀。永与奥区固，川原纷眇冥。居然赤县立，台榭争岧亭。官属果称是，声华真可听。王刘美竹润，裴李春兰馨。郑氏才振古，啖侯笔不停。遣辞必中律，利物常发硎。绮绣相展转，琳琅愈青荧。侧闻鲁恭化，秉德崔瑗铭。太史侯凫影，王乔随鹤翎。朝仪限霄汉，客思回林坰。轗轲辞下杜，飘飖陵浊泾。诸生旧短褐，旅泛一浮萍。荒岁儿女瘦，暮途涕泗零。主人念老马，廨署容秋萤。流寓理岂惬，穷愁醉未醒。何当摆俗累，浩荡乘沧溟。
邻与邹人卜，门归太史评。忽随双佩失，不见一珠成。梦入清都杳，船维彼岸轻。空馀江上月，依旧度窗明。
老树亭间翠影疏，远山烟外淡模糊。扶筇但问清溪水，还向长江作浪无。
昔闻吕岩者，玉书授灵宝。谷神遂不死，骖鸾紫霞岛。天风吹周游，醉酒邯郸道。邂逅逢卢生，涸鱼叹枯槁。卧之通中枕，一梦即荣好。娶得如花人，龙楼致身早。簪彤鼎实和，推毂搀抢扫。历位宗衮尊，俄顷至衰老。红日薄桑榆，藏舟九泉杳。黄梁炊不熟，倏忽百年了。觉来竟虚无，觅之无可讨。依然跨青驹，春田踏芳草。浮生咸若兹，腾转似过鸟。富贵相倾夺，腐鼠争自保。但为鬼录人，长夜不复晓。不如委元化，寸心勿萦扰。亏盈皆自然，进退非拙巧。鹏鴳同逍遥，万物一何小。寄语华堂子，安足浪欢恼。
去年寒食柳溪头，著意寻花醉未休。今日天涯最惆怅，满江烟雨吊春愁。
道源不远，性海非遥。但向己求，莫从他觅。觅亦不得，得亦不真。修是他心，不如自性。自性清净，即是法身。
慧远遥同社，洪崖近拍肩。松枝年纪万，棐实岁踰千。径欲通天汉，忙因棹酒船。香城均一握，易地即皆然。
万里长城汉有人，羽书渐少捷书频。君王轸念春寒重，更解貂裘赐将臣。
我有千里游，爱此一片石。徘徊不能去，川原俄向夕。浮光自容与，天风鼓空碧。露坐闻遥钟，冥心寄飞翮。
屋角翚飞栋宇深，檐前老木翠森森。琤琮虽欠泉声玉，琐碎仍多竹影金。胜概岂颛供主席，清驩唯欲浃朋簪。但令广座嘉宾满，不惜融樽罄所斟。
不爱人间紫与绯，却思松下著山衣。春郊雨尽多新草，一路青青蹋雨归。
节候已新暖，山林仍旧寒。青毡烘电气，黄卷掩悲欢。多欲诚自苦，三餐应不难。虫声侵枕夕，未觉此身单。
七香霞佩午珊珊，骏马金羁照玉颜。跋扈飞扬湖海上，前身莫是李东山。
是谁仿得柯亭竹，不减三春。却够三分。到此何须问主人。一般带得潇湘绿，妒煞青筠。忙煞红轮。终日何曾别此君。
花影横烟，蝶情迷雨，寸心如束千重。天涯路隔，咫尺也难逢。病底无穷怨曲，海棠梦沉远墙洞。等闲了，赋经洛水，愁绪绕惊鸿。回思相共语，心盟金石，魂系丝桐。又谁知佳期，吹冷春风。祗为诗书事业，倾杯尽、肺腑言中。凝无限，斑斑泪点，锦字洒笺红。
支祁降横流，十日恣炎焚。英灵相委顺，千载无秋春。刀圭讵偶尔，灵液起沈伦。凤笙非世响，十载将上宾。自信匪无功，勤立丹台勋。
几年不到竹梅閒，天际归来两鬓斑。一片白云风埽尽，双明喜见旧青山。
十二雕栏外，名花照玉壶。翰林方醉卧，中使遍传呼。行乐词先奏，清平唱未徂。春山云作黛，秋水月为肤。妒杀红丝畔，纤纤入画图。
春閒有客伴遨头，应喜园亭处处幽。晴日暖风花影外，清歌妙舞酒船浮。牢笼好景开诗胆，爱惜流光入醉眸。珍重苏门两君子，至今人物尚同游。
柳花深巷午鸡声，桑叶尖新绿未成。坐睡觉来无一事，满窗晴日看蚕生。土膏欲动雨频催，万草千花一饷开。舍后荒畦犹绿秀，邻家鞭笋过墙来。高田二麦接山青，傍水低田绿未耕。桃杏满村春似锦，踏歌椎鼓过清明。老盆初熟杜茅柴，携向田头祭社来。巫媪莫嫌滋味薄，旗亭官酒更多灰。社下烧钱鼓似雷，日斜扶得醉翁回。青枝满地花狼藉，知是儿孙斗草来。骑吹东来里巷喧，行春车马闹如烟。系牛莫碍门前路，移系门西碌碡边。寒食花枝插满头，茜裙青袂几扁舟。一年一度游山寺，不上灵岩即虎丘。郭里人家拜扫回，新开醪酒荐青梅。日长路好城门近，借我茅亭煖一杯。步屧寻春有好怀，雨馀蹄道水如杯。随人黄犬搀前去，走到溪边忽自回。种园得果廑偿劳，不奈儿童鸟雀搔。已插棘针樊笋径，更铺渔网盖樱桃。吉日初开种稻包，南山雷动雨连宵。今年不欠秧田水，新涨看看拍小桥。桑下春蔬绿满畦，菘心青嫩芥薹肥。溪头洗择店头卖，日暮裹盐沽酒归。紫青莼菜卷荷香，玉雪芹芽拔薤长。自撷溪毛充晚供，短篷风雨宿横塘。湖莲旧荡藕新翻，小小荷钱没涨痕。斟酌梅天风浪紧，更从外水种芦根。蝴蝶双双入菜花，日长无客到田家。鸡飞过篱犬吠窦，知有行商来买茶。湔裙水满绿蘋洲，上巳微寒懒出游。薄暮蛙声连晓闹，今年田稻十分秋。新绿园林晓气凉，晨炊蚤出看移秧。百花飘尽桑麻小，夹路风来阿魏香。三旬蚕忌闭门中，邻曲都无步往踪。犹是晓晴风露下，采桑时节暂相逢。污莱一棱水周围，岁岁蜗庐没半扉。不著茭青难护岸，小舟撑取葑田归。茅针香软渐包茸，蓬■甘酸半染红。采采归来儿女笑，杖头高挂小筠笼。谷雨如丝复似尘，煮瓶浮蜡正尝新。牡丹破萼樱桃熟，未许飞花减却春。雨后山家起较迟，天窗晓色半熹微。老翁欹枕听莺啭，童子开门放燕飞。海雨江风浪作堆，时新鱼菜逐春回。荻芽抽笋河鲀上，楝子开花石首来。乌鸟投林过客稀，前山烟暝到柴扉。小童一棹舟如叶，独自编阑鸭阵归。梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。五月江吴麦秀寒，移秧披絮尚衣单。稻根科斗行如块，田水今年一尺宽。二麦俱秋斗百钱，田家唤作小丰年。饼炉饭甑无饥色，接到西风熟稻天。百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。小妇连宵上绢机，大耆催税急于飞。今年幸甚蚕桑熟，留得黄丝织夏衣。下田戽水出江流，高垄翻江逆上沟。地势不齐人力尽，丁男长在踏车头。昼出耘田夜绩麻，村庄儿女各当家。童孙未解供耕织，也傍桑阴学种瓜。槐叶初匀日气凉，葱葱鼠耳翠成双。三公只得三株看，閒客清阴满北窗。黄尘行客汗如浆，少住侬家漱井香。借与门前磐石坐，柳阴亭午正风凉。千顷芙蕖放棹嬉，花深迷路晚忘归。家人暗识船行处，时有惊忙小鸭飞。采菱辛苦废犁锄，血指流丹鬼质枯。无力买田聊种水，近来湖面亦收租。蜩螗千万沸斜阳，蛙黾无边聒夜长。不把痴聋相对治，梦魂争得到藜床。杞菊垂珠滴露红，两蛩相应语莎丛。虫丝罥尽黄葵叶，寂历高花侧晚风。朱门巧夕沸欢声，田舍黄昏静掩扃。男解牵牛女能织，不须徼福渡河星。橘蠹如蚕入化机，枝间垂茧似蓑衣。忽然蜕作多花蝶，翅粉才乾便学飞。静看檐蛛结网低，无端妨碍小虫飞。蜻蜓倒挂蜂儿窘，催唤山童为解围。垂成穑事苦艰难，忌雨嫌风更怯寒。笺诉天公休掠剩，半偿私债半输官。秋来只怕雨垂垂，甲子无云万事宜。穫稻毕工随晒谷，直须晴到入仓时。中秋全景属潜夫，棹入空明看太湖。身外水天银一色，城中有此月明无。新筑场泥镜面平，家家打稻趁霜晴。笑歌声里轻雷动，一夜连枷响到明。租船满载候开仓，粒粒如珠白似霜。不惜两钟输一斛，尚赢糠覈饱儿郎。菽粟瓶罂贮满家，天教将醉作生涯。不知新滴堪篘未，今岁重阳有菊花。细捣枨齑买鲙鱼，西风吹上四腮鲈。雪松酥腻千丝缕，除却松江到处无。新霜彻晓报秋深，染尽青林作缬林。惟有橘园风景异，碧丛丛里万黄金。斜日低山片月高，睡馀行药绕江郊。霜风扫尽千林叶，閒倚筇枝数鹳巢。炙背檐前日似烘，煖醺醺后困蒙蒙。过门走马何官职，侧帽笼鞭战北风。屋上添高一把茅，密泥房壁似僧寮。从教屋外阴风吼，卧听篱头响玉箫。松节然膏当烛笼，凝烟如墨暗房栊。晚来拭净南窗纸，便觉斜阳一倍红。乾高寅缺筑牛宫，卮酒豚蹄酹土公。牯牸无瘟犊儿长，明年添种越城东。放船閒看雪山晴，风定奇寒晚更凝。坐听一篙珠玉碎，不知湖面已成冰。拨雪挑来踏地菘，味如蜜藕更肥醲。朱门肉食无风味，只作寻常菜把供。榾柮无烟雪夜长，地炉煨酒煖如汤。莫嗔老妇无盘饤，笑指灰中芋栗香。煮酒春前腊后蒸，一年长飨瓮头清。廛居何似山居乐，秫米新来禁入城。黄纸蠲租白纸催，皂衣旁午下乡来。长官头脑冬烘甚，乞汝青钱买酒回。探梅公子款柴门，枝北枝南总未春。忽见小桃红似锦，却疑侬是武陵人。村巷冬年见俗情，邻翁讲礼拜柴荆。长衫布缕如霜雪，云是家机自织成。
只愁风雨妒花枝，剪入瓷瓶养却伊。更下重帘深闭阁，忽然花落又关谁。
天骄戎马尽腾骁，带甲倾心附圣朝。万里环边为保障，九重端拱听箫韶。
天资忠孝佐金轮，香火空王有宿因。此世喜登金骨塔，前生应是育王身。封疆岁暮笙歌合，襦裤正初锦绣新。释子沾恩无以报，祗擎章句贡平津。似圣悲增道不穷，忧民忧国契尧聪。两髯有雪丹霄外，万里无尘一望中。南照微明连莽苍，峨嵋拥秀接崆峒。林僧岁月知何幸，还似支公见谢公。步步层层孰可陪，相轮边日照三台。喜欢烝庶皆相逐，惆怅銮舆尚未回。金铎撼风天乐近，仙花含露瑞烟开。一年一度常如此，愿见文翁百度来。
杜鹃零落柳藏雅，僧有余闲转《法华》。山下人家春事了，扫门迎接赣州花。
万锸风雨集，三令霜雪严。适发半闾左，雅舂亦髡钳。大事难虑始，掇龟宁复占。君看执扑者，端是邑中黔。
三日春光，群贤胜践，山阴何似山阳。鹅池墨妙，曲水记流觞。自许风流丘壑，何人共、击楫长江。新亭上，山河有异，举目恨堂堂。使君，经世志，十年边上，两鬓风霜。问池边杨柳，因甚凄凉。万树重新种了，株株在、桃李花傍。仍须待，剩栽兰芷，为国洗河湟。
忆昔西施人未求，浣纱曾向此溪头。一朝得侍君王侧，不见玉颜空水流。
层台窅窕压惊流，又作閒身半日留。鸥鹭去人如避世，江山知我此登楼。愁边双塔沧桑影，霜外寒林粉墨秋。莫向棋枰数残劫，醉看斜日下松楸。
月鉴其煌临鬓细，已覆桴槎安索骥。荆花枝外望三山，衡庐锁钥万重闭。却顾从来地，鳌峰欲折鱼鼋戏。忘营营、梦翩跹蝶，偏缀离人袂。野鹤藏林身隐市，门下鸡虫干底事。终朝苦燠哂疑冰，丹华老鼎灰成忆。劫逝浑难计，龙须曳断飞金陛。念溪山、白云悠远，尽负相思意。
命似清风，性如朗月，莹然独见辉辉。灵光普照，何日不归依。常在无明之处，任升腾、斗转星移。通真理，不无不有，动静应神机。其间多少事，皆是方寸，或是或非。在人人运用，志见高低。悟者头头皆是，未明时、处处皆迷。修真士，观天行道，功满步云归。
碧树秋声满，彤庭月色高。故人待清漏，永夜直东曹。听履鸣瑶佩，飞觞看宝刀。犹能临素壁，和雾点霜毫。
乞得身归镜水滨，此生真作葛天民。眼明身健何妨老，饭白茶甘不觉贫。瓮酒又篘三斗熟，园花时报一枝新。挂冠更作黄冠计，多事常嫌贺季真。已向烟霞著脚深，世间万事不关心。旧携鸦觜供锄药，新典鱼须用买琴。井上引藤初满架，池南移竹渐成阴。话行不必须今日，五百年间有赏音。
忆昔上林花发时，黄蜂撩乱蝶参差。如今花落枯枝在，付与秋虫挂网丝。忆昔扬州看月华，满城弦管满人家。可怜今夜中秋月，独照寒蛩泣细沙。
琳宫窈窕碧峰隈，历尽巉岩更上台。不见踏花骢焉至，虚看送酒白衣来。山中泉石谁相赏，天末烟云望屡回。闻道使君能爱客，习池还拟接仙杯。
从古何人解识真，夜光欲到了无因。只今怀璧还归赵，它日挥毫有过秦。馀子不应沾厚禄，此郎宁合坐长贫。白衣苍狗俱成梦，富贵功名不在人。
弭棹鸿村道，来寻处士坟。泪痕沾宿草，悲思接愁云。系树嗟无剑，名家幸有文。东风吹野水，流响不堪闻。
寒云长闭旧林庐，魂魄归来日已疏。欲见怀人更无路，空山秋色对禽鱼。
橹枝摇碎碧琉璃，织女潭东白塔西。带犊吴牛依茂樾，添巢海燕啄新泥。山溪曲折遥通谷，沙水淙潺各赴溪。犹恨儿曹不同载，一尊他日要重携。
柳底清阴竹叶杯，诸峰遥入座中来。人生乐事无过此，满径黄花对酒开。
春江花月两相安，花在斜堤月在山。月照红影将花舞，花回月颊望空宇。片云深护月欲开，为惭花色又羞住。年年江国花无主，遗魂托月流春浦。春浦寒深流不动，幸能夜夜露如雨。我嗟花色何易老，亦似吾年遽不保。丘首独立静无尘，月到胸前花到襟。从来寂寞无问者，今宵且作一花神。援笛吹空无调曲，骀荡数声各欢嗔。红粉簌簌堕万寸，花落月下了相亲。欣然欲共杯中酒，月时能到花莫能。劝花且休颦眇目，举杯更酹浇花魂；与春共月流水去，他年幸莫忘此恩。我今已醉先归去，明年再发复相邻。其时我或已耄耋，花兮月兮毋不识乎故人。
子有雄文藻思繁，龆年射策向金门。前随鸾鹤登霄汉，却望风沙走塞垣。独忆忘机陪出处，自怜何力继飞翻。那堪两地生离绪，蓬户长扃行旅喧。
吴陵两月雨留连，来问琼花雨亦然。市酒未销狂客恨，塞鸿先作嫩寒天。只忧松下无三径，不管囊中欠一钱。扬子渡头风正急，未知何日买归船。
满径寒花绿酒前，客中愁绪转凄然。也知故国山长在，只恨登高是隔年。
横塘绿蘸垂杨影。晚风微逗箫声冷。残照出西山。娟娟月一弯。清愁知几许。搁泪浑无语。春去已多时。莺花瘦不支。
音从空谷听，兴似剡溪乘。榾柮残炉火，松膋半壁灯。俗情谈后减，诗草别来增。浊酒堪消夜，浑忘朔气凝。
廉纤小雨久于梅，喜得晴新亦快哉。五色波光丽鳷鹊，十分云气近蓬莱。旌旗侧畔宫墙转，戈戟丛中武库回。走马看花生怕晚，果然桃李一山开。
背淮辕楚过三吴，铁轴膏轮每疾驱。千里未能归北客，一觞来此别西湖。门门灯火动今夜，步步溪山迎故吾。明日归潮君看取，浪花堆里啸樯乌。
垂杨阴里百花开，谁记当时任意栽。好事继逢贤太守，算无心望主人来。
木落三湘雨后天，细泉飞瀑挂晴川。疏篁影里箫声过，借问谁家上水船？
何年佳士泊秦淮，曾为徽之弄笛来。归客洞庭山亦送，罢官江左阁重开。远游艇子能依槛，乍落梅花尚满台。积雪泠泠还有约，天涯帆影自西回。
客里几酬佳节，今年两度芳辰。曲水将愁流不尽，杜宇催归唤更频，东风吹暗尘。柳絮未曾飘恨，梨花依旧销魂。乐事又成他日泪，醉眼重看劫后春，新人思故人。
朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。
处仲恰如王眼目，了翁旧识蔡精神。尽教识尽公卿相，不愿公卿属个人。
骚客携书过远林，日长无事称闲心。路通岩寺僧供茗，树合山亝鹤听琴。两处怀思怜近别，一封书札寄新吟。玉溪风月浑如旧，应念青青竹数寻。
交情契金兰，燕乐非丝竹。我歌古别离，语尽君当续。
苏小门前柳拂衣。苏公堂外水平堤。好将新句接梅溪。上巳并逢寒食后，故人偏与落花期。朱弦弹罢有余思。
流黄织罢泪双流，笳鼓南来咽暮秋。梁氏自来多意气，为君还堕绿珠楼。乌鹊分飞一曲终，青陵台上信陵通。妾心自有扶桑日，杲杲光生大雨中。
海内江山已惯游，今朝重泛潞河舟。初辞天上双龙表，尚想云间五凤楼。压岸晓霜明宪节，到船寒雨湿貂裘。预期回首当开岁，未必湖南可滞留。
天台赤霞顶，峨眉翠云间。人物自楚楚，文采何斑斑。屈宋艳何摘，陶谢高可攀。咳唾随天风，万古辉此山。
艳传影来银幕早。第一是娇憨好。看两道弯弯眉样俏。影里也迎人笑。台上人也迎人笑。一阕消魂歌又妙。把旧曲翻新调。但岁月难回人易老。悲唱也添烦恼。欢唱也添烦恼。
尚有王孙泪，凄凉泣路隅。吹箫朱户冷，换酒宝衣无。都尉门前草，平阳第里乌。重来逢白发，面熟旧宫奴。劫火摧龙种，徒余下嫁身。前朝驰道柳，往事钿车尘。戚里巢新燕，瓜田走庶人。我吟肠断句，回首一沾巾。
我不会兮不如你，达磨当门缺两齿。满堂无限白蘋风，明明不自秋江起。我不会兮不如你，堪笑千花生碓觜。善财谩说百城游，何曾踏着自家底。
灵鹊桥边水不波，佳期惆怅夜如何。休嫌一夕欢情少，却羡频年胜会多。露冷银蟾啼月姊，风清瑶瑟怨湘娥。寄言二八穿针女，早奏秦箫和凤歌。仙步姗姗望听思，良宵惟愿漏迟迟。可怜玉枕留欢处，正值金风送暑时。天上停梭消旧恨，人间织锦制新词。从来巧妇多伤别，莫问雕盘五色丝。
唤起窗前尚宿酲，啼鹃催去又声声。丹青旧誓相如札，禅榻经时杜牧情。别后相思空一水，重来回首已三生。云阶月地依然在，细逐空香百遍行。
高居上帝闭重阍，孰向沙场作九原。杜宇啼时惟有血，鹧鸪飞处总无魂。旄头夜久侵明月，鹑首人谁感醉恩。只合江山常对酒，纷纷世事不须言。
暮雨潇潇，吴娘曲破，吹彻琼箫。梅子黄时，楝花开后，春老皋桥。悤悤翠暮红朝。待料理、閒愁酒浇。万里归心，自来自去，何似春潮。
群峰高插天，处处响啼鹃。马去登云栈，猿来饮涧泉。税商收药品，编户足山田。五裤歌谣起，使君今更贤。
牢落文章第一人，天门垂翅竟何因？百年记注无前例，万事枢机有要津。异日朱云空愤激，当时绛灌少交亲。红莲幕客苍梧守，未许青蒲作直臣。无路排云叫九阍，天涯何处与招魂。千秋公论归风汉，四海才人哭寝门。斗酒只鸡追夙约，尺书双鲤剩春痕。平生风义吾尤愧，一恸荒江昼欲昏。
凉生玉宇来风细，日永金徒报漏稀。皎洁冰壶清水殿，三千争捧赭黄衣。
今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
多情才子倚兰舟，终拟蹉跎访旧游。日暮酒醒人已远，鸟啼花落水空流。清风未许重携手，好月那堪独上楼。何处相思不相见，江南江北路悠悠。
湖波二百里，元气何茫茫。天随一线尽，日起万鬣张。无论南北风，但见来往樯。炯若青铜镜，掩映美人妆。惊鸥散明玉，唼藕夺冰霜。纤鳞一入手，大嚼无馀觞。冥见渔火微，静闻稻禾香。榜人前后歌，语语子夜长。人生剧可乐，何如近故乡。
日净芙蓉远，春明芍药长。谁怜玉蝴蝶？正似锦鸳鸯。
积水东来溯极天，杯浮三万觅单传。等閒三昧都游戏，未识齐州九点烟。
来时秋雨满江楼，归日春风度客舟。回首荆南天一角，月明吹笛下扬州。
南浦重来梦里行，当年锋镝尚心惊。旌旗不动山河影，鼓角犹传草木声。已喜闾阎多复业，独怜饥馑未宽徵。迂疏何有甘棠惠，惭愧香灯父老迎。
写画哦诗意自便，科场休谓子无缘。高楼明月依然在，辽鹤归来定几年。
碧树阴圆，绿阶露满。金波潋滟堆瑶盏。行云会事不飞来，长空一片琉璃浅。玉燕钗寒，藕丝袖冷。只应未倚阑干遍。随人全不似婵娟，桂花影里年年见。
与君交友是何年，恰算春风四纪前。楚石钵存常共食，棠陵衣在每更穿。情非水淡畴能尔，义属金多恐未然。惟有山间好风月，时时分我不论钱。
勋业无成散似樗，青铜欣见二毛初。中郎兴动秋风起，太傅诗成壮岁余。皎皎易污时一沐，星星难染漫千梳。等闲得此无情物，自有忘忧满架书。
彝承孝典，恭事严圣。浃天奉赆，罄壤齐庆。司仪具序，羽容夙彰。芬枝飏烈，黼构周张。助宝奠轩，酎珍充庭。璆县凝会，琄朱伫声。先期选礼，肃若有承。祗对灵祉，皇庆昭膺。尊事威仪，辉容昭叙。迅恭神明，粢盛牲俎。肃肃严宫，蔼蔼崇基。皇灵降祉，百祗具司。戒诚望夜，端列承朝。依微昭旦，物色轻宵。鸿庆遐鬯，嘉荐令芳。翊帝明德，永祚流光。维诚洁飨，维孝奠灵。敬芬黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神监孔昭，嘉是柔牷。肇禋戒祀，礼容咸举。六典饬文，九司昭序。牲柔既昭，牺刚既陈。恭涤惟清，敬事惟神。加笾再御，兼俎重荐。节动轩越，声流金县。奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容。傧僚赞列，肃肃雍雍。閟宫黝黝，复殿微微。璿除肃炤，釭璧彤辉。黼帟神凝，玉堂严馨。圜火夕耀，方水朝清。金枝委树，翠镫伫县。渟波澄宿，华汉浮天。恭事既夙，虔心有慕。仰降皇灵，俯宁休祚。皇朝鬯矣，孝容以昭。銮华羽迾，拂汉涵滈。申申嘉夜，翊翊休朝。行金景送，步玉风韶。师承祀则，肃对禋祧。帝容承祀，练时涓日。九重彻关，四灵宾室。肃唱函音，庶旄委佾。休灵告飨，嘉荐尚芬。玉瑚饰列，桂簋昭陈。具司选礼，翼翼振振。裸崇祀典，酎恭孝时。礼无爽物，信靡愧辞。精华孚鬯，诚监昭通。升歌翊节，下管调风。皇心履变，敬明尊亲。大哉孝德，至矣交神。幽瑞浚灵，表彰嫔圣。翊载徽文，敷光崇庆。上纬缠祥，中维饰咏。永属辉猷，联昌景命。表灵躔象，缵仪纬风。膺华丹耀，登瑞紫穹。训形霄宇，武彰宸宫。腾芬金会，写德声容。天枢凝耀，地纽俪辉。联光腾世，炳庆翔机。薰蔼中宇，景躔上微。玉颂镂德，金龠传徽。酾醴具登，嘉俎咸荐。飨洽诚陈，礼周乐遍。祝辞罢裸，序容辍县。跸动端庭，銮回严殿。神仪驻景，华汉亭虚。八灵案卫，三祗解途。翠盖耀澄，罼奕凝宸。玉镳息节，金辂怀音。式诚达孝，底心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。
有客骑骢马，江边问草堂。远寻留药价，惜别到文场。入幕旌旗动，归轩锦绣香。时应念衰疾，书疏及沧浪。
幽居日对野人多，满耳桑麻不及他。惊怪朝来富新事，径容贵客偶相过。
已具扁舟访使君，忽逢春雨起淮濆。花寒蛱蝶犹相守，水冷鸳鸯不暂分。况约他时来寄迹，何须今日去论文。解装无复山阴兴，且对荆钗与布裙。
今日天始霜，众木敛以疏。幽人掩关卧，明景翻空庐。开心无良友，寓眼得奇书。建德有遗民，道远我无车。无粮食自足，岂谓谷与蔬。愧此稚川翁，千载与我俱。画我与渊明，可作三士图。学道虽恨晚，赋诗岂不如。
去春阙下暂相逢，又此携书出九重。久别未忘怀耿耿，朝回犹惜去匆匆。昔年交谊推陈重，此日传经辟马融。共说建安人事美，紫阳千载擅高风。
风景秋来满习园，登临此日共金尊。黄花烂熳摇晴苑，锦树参差照暮村。野鸟知迎仙閤旆，都人喜识相公轩。清时密勿多无事，合有新诗纪圣恩。名芳久说邵陵园，胜日还留北海尊。慷慨风情千古地，郁葱花雾万家村。太行落照遥横席，碣石流云近拂轩。岂向平泉誇乐事，看垂彝鼎答宸恩。洛阳自昔盛名园，仙履同临九日尊。花下楼台开石谷，城中烟树隔韦村。钩帘乱竹低围閤，解带盘罗密映轩。银烛金绯归路晚，丝纶得暇圣君恩。
青山绿树旧时家，宦况何如隐趣赊。料想西湖明月下，梦魂先已到梅花。
忆昔司酒毋，濒湖赋官屋。颇如贺知章，上疏得湖曲。诗虽竟坐穷，天亦稍从欲。三年看飞雪，万岭琢寒玉。有时横轻舠，不敢唾净绿。但当忍涕洟，岂不念安燠。是时走绯衣，荷担晚相逐。坚冰凿涸阴，推日在北陆。收藏备赐颁，功用等神速。归来阅空庭，玉立僵冻木。青灯照诗肩，屡作龟颈缩。高轩客谁过，寒瓮酒空熟。只今古城隅，回望苍山麓。崎岖失岩岫，红腐困饘粥。王郎飞晓骖，此意知有属。文怀断弦悲，当倩鸾胶续。话客想回舟，敲门亦看竹。恨无摩诘手，风姿写幽独。忆君肠九回，得意日三复。平日交游尽，如子一夔足。他时追汗漫，便可摆拘束。人生何自苦，成败棋一局。
彼此当须判是非，如来正法本精微。酪酥一见俱相似，尝到醍醐味最希。
近节逢花放，开尊集异乡。乾坤共一笑，风雨似重阳。谁识暮蝉意，独怜秋树芳。它时益烂熳，邀尔醉西堂。
秋阴初散雨初晴，飒飒西风夜有声。梦绕五云溪上路，不知身在石头城。
酒客胸襟亦自贤，平生不断醉因缘。望见青帘涎已活，谁能顾惜杖头钱。
鹰已离韝马释骖，弇州西畔大槐南。酢梅难比奉宸杏，病橘本非供御柑。怕向道旁逢醉尉，底须帐里著髯参。细听檐溜谐宫徵，床下安知斗蚁酣。
定军山前逢故老，百年谁识荒山道。青驺结盖重问津，一来吊古一伤神。时乖不动蛟龙气，野旷空令鸟鹊驯。白马纶巾堕清汉，星光夜入银河烂。玉立乌桥一羽毛，缔观尘世如秋毫。向时聚沙聊戏剧，今古悠悠俱辟易。玄菟长护战旗翻，山鬼深藏马行蹠。襄阳耆旧尽凋残，蔡水东流不忍观。椒浆若下云中奠，应记从军旧乡县。僰雨羌云满笛风，三声猿落郁林东。苍凉薄暮无所见，遥想当时庞德公。
绣床渐觉香毬满，鱼艇初疑雪片多。龙吟五夜霜飞瓦，鼍吼三更月满城。青山自此诗名重，采石如今酒价低。荒祠昼掩无人到，苦木丛中春鸟啼。风景不殊豪杰尽，新亭谁复泪沾衣。
始谋隙地议栽花，不碍阶前草报芽。还喜灌园多暇日，时呼野老话桑麻。
司徒昔推毂，驾车惮远征。揣摩失苏季，穷愁自虞卿。
二十一年深山宅，束脩无几亦自策。两鬓尽霜自兹去，尚有馀力能负石。
趍程心似火，随寓迹如萍。须鬓旋添白，江山不改青。船头风猎猎，岛外雨冥冥。消遣瓶无酒，渔人笑我醒。
山僧袖出新诗卷，字字馨香扑人面。清晨何处展看来，捲得梅花两三片。
晓入姑苏市，阊门系短篷。老人元不食，买饼饲山童。
空门有夙因，岁岁往来频。方丈墨犹湿，祇园花又新。佛应怜熟客，山但借閒人。不分居城市，红尘老此身。
唐德初告衰，宇宙正佳兵。前有郭汾阳，百折必东倾。万死不易心，后有李西平。万古立人极，岂惟宗社桢。彼燧亦何论，为罪亦已盈。惜哉临淮谬，遗恨在齐名。
生涯且向涂中去，寒铎还从山上来。布袋展开惭白汗，芒鞋踏倒笑青苔。冲将苦雾行荒草，又带斜阳归雾台。无限风流犹未厌，满船珠玉待人回。
商船到，争卖雨前茶。宁著酒魔耽雪酿，不遭水厄试冰芽。亟唤取流霞。
十二峰前朝复暮。空忆兰台，公子高唐句。断雨残云无觅处。古来离合归冥数。咫尺明河无限路。牛女佳期，犹解年年渡。细写罗笺情缕缕。雁飞不到谁将去。
七十稀从古，吾生隘五年。不缘脩摄致，颇藉药功全。感激君恩重，优游老景延。风尘过梦里，意兴托樽前。穹壤蘧庐似，义娥转毂然。行藏今皓首，心事只青天。爱竹多留笋，浇花曲引泉。幽斋无俗事，时咏远游篇。
秦鹿奔野草，逐之若飞蓬。项王气盖世，紫电明双瞳。呼吸八千人，横行起江东。赤精斩白帝，叱咤入关中。两龙不并跃，五纬与天同。楚灭无英图，汉兴有成功。按剑清八极，归酣歌大风。伊昔临广武，连兵决雌雄。分我一杯羹，太皇乃汝翁。战争有古迹，壁垒颓层穹。猛虎啸洞壑，饥鹰鸣秋空。翔云列晓阵，杀气赫长虹。拨乱属豪圣，俗儒安可通。沈湎呼竖子，狂言非至公。抚掌黄河曲，嗤嗤阮嗣宗。
举目霜林叶叶黄。使星归骑未须忙。烟鬟千叠弄残妆。内殿恩光承雨露，外台风力挟冰霜。应怀三径杂花香。
处处新黄上柳条，故园东望路迢迢。老来诗句愁中得，梦里山村觉后遥。暮雨云生长白树，春风人过绣江桥。禁烟明日逢寒食，念尔深闺倍寂寥。
狂澜撼风雷，砥柱屹不动。根脚苟未固，岂能排澒洞。
恨杀庭前鹊，难凭卜远期。朝朝来报喜，误妾画双眉。
春院寂以迥，鱼钥何重重。哲匠贲嘉运，海镜开昭融。华镫照藻服，虚堂流夜虹。丰膳侑清觞，有集惟俊雄。入帷见素月，鸣枝怀绪风。矢心同靖密，坐待虬漏终。褰衣拂鞶砺，矫望明河空。协极待群彦，道合时乃雍。安得翙翙羽，接翼鸣高桐。
冶城佳节近重阳，绝顶登高景倍常。极目青山皆绕郭，放怀绿醑正盈觞。塞鸿江上涵秋影，篱菊尊前散晚香。燕客喜逢诗社友，一壶宁待白衣将。
门前终日泊楼船，隔岸风斜雨若烟。海内故人频问讯，街头新曲正流传。侧身天地诗三百，落魄江湖酒八千。别有逸情追北宋，同歌古调颂华年。江畔遥看上峡船，斜晖脉脉水生烟。秧歌队向楼台去，人日诗凭电信传。撩眼百花风廿四，出门一笑路三千。相逢共道春光好，姹紫嫣红又一年。绿水轻摇野渡船，空山雨后静无烟。佳人乘醉翩翩舞，新咏随风再再传。梦里青春犹十八，镜中白发已三千。街头倘遇同窗友，杯酒盘桓话昔年。盈盈春水送归船，峰岭嵯峨入暮烟。高峡平湖随尔唱，移民乡梦倩谁传。望门歌哭人三代，回首苍茫路八千。遥想故山风景好，家家踏碛过新年。曾弄中流逆水船，依稀往事已如烟。谎言闪烁长流布，痛史模糊恐失传。自古法门称不二，于今邪道动逾千。春风不管人间事，吹绿江南又一年。苦海谁乘彼岸船，矿工枯骨化青烟。域中几处悲吟起，岁暮频闻捷报传。高峡黔黎迁百万，深宫红袖舞三千。萤屏一例多温暖，岁岁祥和大拜年。一自南湖聚画船，晴空霹雳雨生烟。九州生气随波去，十月枪声动地传。不管饥寒人七亿，敢教世界劫三千。无辜最是燕山月，照见夜台臭万年。可有长风破浪船，云帆沧海入荒烟。和谐令喜中枢下，统战歌喧两岸传。下岗倚门过万万，登台许愿已千千。还将樽酒酬人日，遮莫春光属狗年。
当春绿桑柔，怀春女出游。不及秦氏女，百媚娇且羞。使君来，一何愚。停道侧，久踟蹰。使君不念立马疲，妾自归去怜饥。
春秋七帙，江湖万里。老子阅人多矣。两朝名胜一囊诗，道浑似、当时袁李。红尘陌上，白云堆里。扰扰浮生行止。我非燕颔虎头人，但诗圣、酒狂而已。
百合香焚百子罗，秋江如面柳如蛾。侯家夫婿杨家女，占却人天福许多。
闭户常翻王局文，科头袒背对晴曛。人嘲人解从人意，不学当年扬子云。
囊裹真香谁见窃，鲛绡滴泪染成红。殷勤遗下轻绡意，好与情郎怀袖中。
群山涌浪翠周遭，中峙层台气象豪。万里阙庭长在望，定应天眼照孤高。
曹刘方驾信优为，不废东郊坐保釐。投蚓问公逢老手，联珠及我愧连枝。定知来者倾三叹，共了流年费几诗。瘀絮车斜敢将去，乐天那畏一微之。
弄璋那惜酒频赊，奇谶新徵李氏瓜。香实下临苔径密，瘦藤纷绕竹棚斜。歌声久入风人谱，庆泽先归友婿家。闻道诸郎能典谒，款门他日待供茶。
和风搅亭竹，稚笋欲交加。藻思添芳草，春愁剧落花。檐栖黄口雀，林乳白头鸦。坐惜青阳暮，空悲两鬓华。
冲风冲雨看梅花，却喜今年得在家。拌却一冬常是醉，远香孤艳正无涯。
西夏往来迁子去，量移今喜在长安。梦魂尚悸关河险，足力应谙道路难。定见相如归赵璧，不妨钟子著南冠。春风拟作还乡伴，花满吴宫得共看。
由衷丑贪，孰之廉兮，餐冰茹糵。乃畴苦汝节，威武不屈，以身殉国。此戾此贼，彼毅彼力。曰：伊逮之逮之膺矣，巳哉天乎命乎。䛆予攺之，吾曷惩矣。栗滴沥望，首阳之清泉兮，二人者从之，汨乎终予年。
父昔挈儿辈，竹岙上祖坟。先期办祭具，事事必躬亲。舟中诵祖诗，居辽念儿女。至性潜悲辛，春物为凄苦。如今一尊酒，还似父在时。瑩瑩儿泪满，地下父岂知。忍哉人间世，一瞑绝万古。酾酒不及泉，滴泪不入土。但愿死有知，魂魄得完聚。
旧德徐方天下闻，当年熊轼继清芬。井田异政光蛮竹，符节深恩隔瘴云。已见嘉祥生北户，尝嫌夷貊蠹南薰。几时徵拜征西越，学著缦胡从使君。
羔豚蒸乳活脔牛，口腹造业誇炰羞。傥知晚食足当肉，一饱何苦多营求。先生睡美黑甜处，那闻钟鼓朝鸣楼。布衾竹枕自稳暖，此念灰冷百不忧。世间寝食乃日用，众生扰扰如蚍蜉。昔年我亦走南北，往反万里无停辀。胸中不作异乡县，有似坐阅十数州。云山浑如旧过眼，岁月不觉春已秋。宿君斋屋亦偶尔，更仆笑语久未休。夜阑各困且打睡，明日饥饱临时谋。
襆被当年去省房，村沽空忆御流香。花城不靳分新酿，应笑三升恋帝乡。入斝浑如琥珀红，谁家酿法似渠工。为怜渔父鸣鞭送，尽有醒人羡醉翁。
挂冠大谷肯干时，饤坐风流特地奇。骨里馨香衣不隔，胸中冰雪齿偏知。卖浆碎捣琼为汁，解甲方怜玉作肌。老子醉来浑谢客，见渠倒屣只嫌迟。
得趣贪山好，山翁清更癯。琴诗立门户，姓字出江湖。步月寻松子，锄烟补菊株。相携多道义，谁可与同徒。
十年三退卧吾庐，解组归来始定居。数亩家园荒杞菊，一池秋水拂龟鱼。临花对月难忘酒，咏古怀贤不废书。更欲两忘真俗累，逍遥常御白牛车。
昏迷曾未警，劳我个眼睛。丝毫全不漏，云月事犹新。达士知几者，常看无字经。打动禾山鼓，舞起道吾神。
煌煌西方教，神化敷四海。自从永平来，东渐已千载。玄风被遐邈，佛日垂光彩。法运虽中微，亢龙终靡悔。岂惟其数然，无乃彼相罪。诸公极扶持，戮力净氛霭。百足信不僵，浡兴如有待。维君富才艺，嗜道甚饥馁。感激赴前途，力行知非殆。丹邱郁峨峨，白石何磊磊。山川亦良是，塔庙今犹在。世道若翻覆，主维藉玄宰。欲树大法幢，当著忍辱铠。吾教得琏嵩，禅林有元凯。君名日已起，我发行当改。安得赴远游，相从拾兰茝。
遨游海上冀逢人，宴坐山中长闭门。去住只今谁定是，相逢一笑各无言。
游山如读书，深浅皆可乐。道边小精舍，亦自一丘壑。凄凉四十年，始复重著脚。老僧逝已久，讲座尘漠漠。当时童子辈，衰鬓亦萧索。扫壁观旧题，岁月真电雹。文章卑不传，衣食窘如昨。出门意惘然，辽海渺孤鹤。
欲扫鸾笺寄彩云，敢将心事怨夫君。蜀山花竹湘潭水，望帝春声独不闻。
秦关紫气接中原，玉井苕亭太华莲。亘古风烟通素浐，何人章奏达金天。弃繻未是空门事，好道应知宿世缘。记取同州麦桥店，数行淡墨署僧颠。
白云几来去，紫藓伴青苔。鱼寐钓不起，空馀古石台。
露华浸竹冷娟娟，想象嫦娥能少年。万事只堪搔短发，一杯不拟问高天。骎骎夜色投书幌，的的心期在钓船。可笑薄云工料理，何曾遮却一分圆。
冬风淅沥隔窗纱，丹室红光蔼曙霞。想见病馀清似鹤，閒研玉雪咏梅花。旦气清明体力轻，未堪鸣佩拜彤庭。缉熙斋里熏金鸭，应著医经几卷成。
兜率一峰旁，林开见宝幢。鸟行高避县，山骨下连江。七十峰前敞县扉，湘云湘树满郊圻。衡阳春暖雁飞过，兜率雨昏龙战稀。
南国虽无雪，纷纷在鬓丝。梅花吾与汝，同是白头时。
相见时难别易。何限玉琴心意。眉黛只供愁，羞见双鸳鸯字。憔悴。憔悴。蜡烛销成红泪。
剪得秦川半亩云，晴窗凤羽翠纷纷。狂飙莫苦相摧折，清庙箾韶待此君。
蛇珠千枚。不及玫瑰。
两峡崭岩，问谁占、清风旧筑。更满眼、云来鸟去，涧红山绿。世上无人供笑傲，门前有客休迎肃。怕凄凉、无物伴君时，多栽竹。风采妙，凝冰玉。诗句好，馀膏馥。叹只今人物，一夔应足。人似秋鸿无定住，事如飞弹须圆熟。笑君侯、陪酒又陪歌，阳春曲。
令威仙人归故林，白昼飞下天门深。一千年人忽作鹤，二十八宿皆为禽。俛头垂翅听驱使，走报祸福不敢喑。南方朱鸟献奇状，部领其属来骎骎。毛鳞裸介各异态，肖像妙合天地心。翩然谢客欲高举，便恐灭迹丹霞岑。东州名山指华顶，碧天倒坠青瑶簪。人间华表或可拟，驭风时复来相寻。
八尺风帆百丈牵，枞阳湖里去如烟；江南米价秋来长，喜杀桐艚卖稻船。沿湖下网荡湖船，网内纤鳞锦样鲜；灯火湖边儿女笑，鱼秧种得不须田。
洞口蔷薇树，春来冉冉红。停舟绿水曲，携酒綵云中。穿林入窈窕，牵叶望玲珑。祗谓跻攀尽，望望转难穷。
宝庆相臣大商贾，不贩海货贩宋主。昼化飞燕啄皇孙，夜驾老蟾嫔月母。四十一年富且融，格天偃月将无同。老死牗下犹未艾，生魂归来称鬼雄。君不见井研谏臣邓若水，一疏弹奸澹庵比。拾星漏曦非良史，续宋纲目者亦子。
六月三日潮接天，江水入河河入田。农夫一片哭声起，可怜辛苦今尽捐。上田下田深数尺，水势直与官河连。老翁登床急，小妇抱儿泣。鸡犬屋上啼，马牛冢边立。哀哀疾走鸣县官，万灶炊烟忽无色。县官为申文，上达大府闻。一日委员十数辈，江南江北何纷纷。勘灾来，小民喜。官无言，灾已矣。官来岂不恤民艰，直陈恐失大府指。呜呼勘灾灾不成，县官在旁徒吞声。沿江一千里，民恨不欲生。送官走且诉，听者难为情。闻说今年仍索租，流离之民胡为乎。民何辜，天不可呼，况复东窜西走儿寒女饥之穷途。吁嗟呼！县官不能主，吾民毋怨苦。犹幸父母慈，清俸先分汝。朝给饼，暮给钱，民之颠连或可补。贤乎贤乎吾明府。
苜蓿满城秋，秋风不扫愁。此心如落木，何处是绵州。之子殊难见，斜阳一倚楼。应还思锦里，诗酒旧同游。
便作团圞梦也赊，共谁挥泪说无家？河山不解沦亡苦，依旧春前放好花。
送汝出门，前程万里。临歧不尽歔唏！金台雪色、玉蝀霜华，此际寒生燕市。寒威若此，早冻了桑乾河水。此去好立雪程门，不知雪深有几？不患独行踽踽，有亚欧文人，相助为理。噫吾老矣！何日归来，想见入门有喜？勖哉小子！不愿汝纾青拖紫。祗愿汝秋蟀春鹒，到时寄我双鲤！
吾其行乎，道渺渺兮骖弱，石岩岩兮川横。日月兮在上，风吹雨兮昼冥。吾其止乎，曲者如几，直者如矢。我为直兮棘余趾，我为曲兮不如其已。吾耕石田兮为芝，乃三岁兮报我饥。嗣兹穑兮则以稼，从子于耜兮龙眠之下。螳臂美兮当车，蟹螯强兮斗虎。我观兮上下四方，或锡予兮以大武。金石兮水波，松柏兮雨霜。有时女兮不春，我欲筮兮同床。筮告予以不好，予与居兮甚妩。秦人同炙兮徒欺予，予和羹兮众吐之。南山雾兮楚氛，其在兹兮斗日月。扬汤兮救暍，从子休兮龙眠之樾。朝百牢兮九饭，藜羹不糁兮共槃而笑。狐白裘兮豹袪，缊袍无里兮亦见春。予何喜兮安乐此，曰有嘉人兮遗予履。发十袭兮示予，与予武兮合度。使羿兮隅立，使离朱兮诏之。若人兮无鹄，离朱茫然兮羿韔弓。牧牛兮于鼻，牧羊兮不歧。有若人兮可与归，因子问涂兮龙眠之蹊。
洞庭有二女，绰约戏中洲。朝为沅澧行，暮作潇湘游。亭亭素月夕，袅袅金风秋。怆然江皋望，佩声何处求。
知己当今夕，何妨漏几催。纵谭灯渐短，剧饮月初来。萧索同官况，悲歌总赋才。西楼漫寥落，归雁几声哀。
架飞梁、舞絙斜挂，花梢穿过长短。惊鸿掠影扶摇上，错认蹑空红线。身屡颤。似戏踏、秋千络索西墙畔。双丸手转。只鹭足翘时，蝶裙开处，生怕峭风扇。唐梯技，记否前朝欢宴。教坊今已云散。竿头百尺虚无地，压倒掌中飞燕。香骨软。看靥晕、红潮屏气防娇喘。痴情一粲。正何事干卿，汉阴相况，抱瓮一溪灌。
蚤日称雄翰墨林，暮年里巷且浮沉。诸公自负遗贤愧，此士元无谤国心。子佩子衿输少俊，某丘某水拣幽深。明时莫作逃尧计，忽有弓旌底处寻。
金陵回望暮云平，舟过洪都又几程。千里关河谙客况，一囊琴剑繫离情。乱山萦绕峰双峙，戍鼓凄凉夜五更。风雨蓬窗红烛灺，迢迢驿路此孤征。频年作客挈行装，人为贫驱走四方。路出南昌多胜迹，主依东道况同乡。浣花身世三秋感，骑省年华两鬓苍。还祝萱堂长健饭，漫怜游子困风霜。
是花红似美人心。小坐春馀一线阴。开到高楼夜气深。旧罗襟。绿鬓欺狂劝尔簪。
蝉曳疏枝鹤绕林，攀号应废蓼莪吟。生刍不负南州约，宝剑多勤上国心。指佞尚馀阶下草，将归空有壁间琴。平原旧客无人在，今日因君泪满襟。
偶然寓兴五山阴，可叹颓波日转深。鼓瑟齐门莫同调，舞韶郑侧鲜知音。归寻旧径扫新榻，从整遗编理素琴。惟有春秋知罪我，外馀横直一何心。
割爱慈亲异俗迷，如云似鹤更高飞。五湖四海随缘去，到处为家一不归。苦节劳形守法威，幸逢知识决玄微。慧灯初照昏衢朗，唯报自亲二不归。峭壁幽岩往复希，片云孤月每相依。经行宴坐闲无事，乐道逍遥三不归。
铜鱼四明守，竹马十年兄。掺袂河梁别，鸣桡泽国行。登楼知日近，傍海见潮生。郡政应多暇，新诗几首成。
盍簪相与记春芳，落去争如桂影香。故觅层台延旷望，可无尊酒泛寒光。交挥玉麈倾怀尽，半仄冰轮耿夜长。坐到银河分晓色，彤霞金晕更苍凉。
关武坊中旧草堂，鸳鸯湖上好风光。四千里路来相觅，谩说扬州是故乡。
雪尽洮河月满营，胡儿羌笛奏边声。春风不到单于塞，何事梅花夜夜生。
五云常覆五台端，天近清都特地寒。涧道千年冰未化，林梢一夜雨初乾。黄河紫塞依依见，碧殿朱楼面面看。万壑千岩青未了，更从高处望长安。
桃花输艳雪输明，说阿侯时便说卿。恐露悲愁增别憾，强为欢笑徇多情。矜持巳被人猜料，疏远还防事变更。一任浮云翻覆手，总难离间到丹诚。
姑射团肌雪，祝融留眼睛。
盖狂汲戆故难平，诡丽文章世所惊。久历外台还内职，全凭儒术决边情。批鳞一疏终应省，抉目重阍忍自明。地下未随龙比去，愧从幽屏得偷生。
山居入长夏，草树绕我屋。微风披拂之，有声来肃肃。葳蕤摇散影，掩冉飘暗馥。百合开数花，孤芳更清淑。我卧北窗下，午枕睡方足。挹此一襟凉，泠然若堪掬。坐使万虑空，乐哉谢羁束。有同颜氏子，坐忘遗耳目。又如慧可师，安心得归宿。落日行庭前，披衣自扪腹。閒扶旧僵石，细数新上竹。小禽时下来，相鸣入丛簇。见我不惊飞，人禽两幽独。
虚斋留御榻，小径近层崖。再拜观奎画，浑疑侍玉阶。
赤醪血艳溢深罂，世嫉能疗请尽倾。何处得朋如此物，醇真不杂慰平生。
半亩园林景色幽，禽鱼花木足遨游。何人乘兴同看竹，斯世浮名尽幻沤。道味须从閒处玩，物情最爱静中求。此间真趣谁能识，悟到南华蝶与周。
蝼蝈之形最难相，牙长腿短头尖亮。尾豁过肩三二分，正是雌头拖肚样。
魏郑公，田舍翁。陆敬舆，老獠奴。斯人斯人尚如许，薄命蛾眉何足数。野桃溪杏次第红，脱裤博酒酬东风。
竟日帘高卷，轻寒似早秋。天际暮云稠。有人犹独立，小层楼。
闻道清标东郡奇，李生倜傥共襟期。论交早逐牛医子，作赋宁要狗监知。归卧岱宗霞起处，独观沧海日生时。翛然自惜云鸿羽，去矣谁怜雾豹姿。天路骅骝终蹀躞，丘樊萝薜且栖迟。折麻此日心徒切，汗竹他年事莫宜。搔首关河增怅望，侧身天地笑支离。任公亦有垂纶兴，杨子空嗟执戟疲。拟把仙山寻玉液，谩从京国忆琼枝。鹊湖燕峤成修阻，感慨长吟梁父词。
并骑骅骝美，芳郊桃李秾。酒光明琥珀，山色秀芙蓉。卫霍春多暇，邹枚日过从。材官俱乐凯，饮至奏歌钟。柳下对呼卢，朱丝系玉壶。绮罗临水乱，鼓吹入云无。红杏村村雨，青山处处湖。步兵良酝具，不问酒家胡。
寂寥谁作侣，耿耿一寒釭。薄暮西风急，呼童掩却窗。
二禺胜迹久荒芜，志就名山有董狐。点缀亭台增丽景，搜罗今古探遗珠。书藏石室神应护，喜动烟峦鸟亦呼。借问卷端题片语，何如玄晏序三都。
趁着玉釭明，细把红茸整。绣得枕儿完，此夜图交颈。卿若未眠时，我也和衣等。金斗火将残，愁杀春纤冷。
峨峨虎丘山，湛湛剑池水。水深人莫测，草生寒不萎。世传龙祖剑，斫断苍云根。千古两绝壁，铁花点苔痕。僧厨转辘轳，阴厓落冰雪。临池人有语，响答出林樾。先生屡幽赏，盥濯弹琴鸣。木石俱点头，鱼龙亦知音。今居白玉堂，还念青山约。群山与重游，增辉旧岩穴。
白虹贯日英雄死，如此河山失霸才。不唱铙歌唱薤露，胡儿歌舞汉儿哀。
鸦声晓起撼四邻，黠鼠昼出不畏人。闭户孤坐群物恶，纠纷中欲不汩真。竹园塘水照清镜，留我秋山多白云。英英飞起欲相送，与尔何日罗浮春。
昭陵厚德如乾坤，廊庙补衮多公言。徂徕官在百寮底，有时论事惊天阍。皂囊欲上谤已满，霜台不到名空尊。李侯自是千载士，人说赞皇今有孙。长安御史一骢马，人物眼高争荐论。南床小忍便可得，直气肯受高官吞。青云垂上却回首，得州如斗车朱轓。两公相望空落落，当年风采今仍存。古来名节与富贵，轻重略等常平分。天公相爱似有意，黄鹄欲举方腾鶱。未开青琐霄汉上，故著草堂烟雨闲。人生穷达固难料，时来鹤亦能高轩。愿公努力善自爱，更进药石禆华勋。
聚义归清虚，无欠亦无馀。聚利赴嗜欲，自丧俄自续。义在诗与书，利在金与珠。金珠壮人颜，俯仰一世间。我去彼不随，彼去我不观。诗书入青瞳，藏蓄心腑中。贻之修乃孙，操之修乃躬。秧种秀沃壤，愿饱万腹空。源泉洌清甃，既与还不穷。开轩有意哉，短什嘉仙翁。黾勉慎所交，高攀古人风。
莫忆双溪水似蓝，暂留荆渚脱征衫。更烦频向沙头望，望我西风出峡帆。
廨舍香浓叶复稠，一时名誉播扬州。行看退食将花咏，好句搜来笔岂投。
步屧方坛上，行吟避草芽。帘声风拂燕，池影柳蹲鸦。天入濛濛雨，春归淡淡花。游春心未老，墙外度香车。
年将四十客莆阳，丱角相看笑语长。今日生男行冠礼，老如霜柿又逢场。
寻诗得酒坐閒亭，秋到骚人独用情。犹有黄花看著眼，悠然风味忆渊明。
廿年浪迹逐浮萍，回首觚棱梦欲醒。佳节匆匆惊晚岁，故交落落已晨星。送穷心事悲韩子，张宴功名望狄青。何处梅花三弄笛，陇头呜咽不堪听。
白雪新题照画阑，鲍山堪此对盘桓。楚宫一送江天色，郢曲长飞海气寒。绕夜朱弦清自语，凌云綵笔老相看。使君不是元同调，千载阳春和者难。
五年卖盐酒，胜事不复知。城东古道场，萧瑟寒松姿。出游诚偶尔，相逢亦不期。西轩吴越僧，弛担未多时。言住西湖中，岩谷涵清漪。却背闾井喧，曲尽水石奇。昔年苏夫子，杖屦无不之。三百六十寺，处处题清诗。麋鹿尽相识，况乃比丘师。辩净二老人，精明吐琉璃。笑言每忘去，蒲褐相依随。门人几杖立，往往闻谈词。风云一解散，变化何不为。辩入三昧火，卯塔长松攲。净老不复出，麈尾清风施。苏公得罪去，布衣拂霜髭。空存壁间字，郁屈蟠蛟螭。知我即兄弟，微官此栖迟。问何久自苦，五斗宁免饥。俯首笑不答，且尔聊敖嬉。我兄次公狂，我复长康痴。反复自为计，定知山中宜。但欲毕婚娶，每为故人疑。君归漫洒扫，野鹤非长羁。
阙下恩光动锦袍，东行未觉故山遥。云当驿路还停马，酒溢春杯拟颂椒。归日诸园花并发，拜时双鬓雪全消。何因暂作称觞客，醉拥蓝舆过午桥。
诗通禅理入非非，时复拈花香满衣。一片灵机瑩彻处，月光如水照心扉。此情此语喜相符，妙写人天事万殊。莫怪诗人偏爱美，美中真假不含糊。月下爱看梅影斜，还看岚气似笼纱。鲜明不废朦胧美，梦里华胥便是家。好诗何患少知音，伪体流传诗道沉。但愿风云通指顾，松筠不改岁寒心。欲上昆仑一振衣，伟词独铸扫因依。江山如画增狂想，自有诗情壮欲飞。悲歌天宝感苍黄，更有骚音溯远湘。爱国诗篇垂万古，诗怀磊落笔堂堂。诗如天籁发清商，隽永清新兴未央。情系云天心在水，诗乡深处即仙乡。
毗陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。大德不官逢道泰，天长地久属年丰。
江头老翁不为贫，自织笭箵张素鳞。明月江头春水涨，小船撑岸拾流薪。
珠帘约住牡丹风。
四绝堂前枯柏树，晋人栽植宋人吟。无枝无叶无吟处，聊寓一时怀古心。
侧识安巢意，那堪绕树悲。风寒难自稳，月白更须疑。乌鹊仍三匝，鹪鹩但一枝。卑栖复如此，何有上林思。
摇裔双白鸥，鸣飞沧江流。宜与海人狎，岂伊云鹤俦。寄形宿沙月，沿芳戏春洲。吾亦洗心者，忘机从尔游。
旭日升太虚，流光到萌芽。旁有五云气，焕烂含精华。所愿服食之，跻身眇长霞。带我清泠佩，飞我欻忽车。宁为世间游，世道纷以拿。三山不足期，千龄讵云赊。悟彼劳生人，无异芳春花。
片雨江南路，舟行幅画图。树头匀著翠，荷叶乱跳珠。秦望烟光晚，晋陵云气孤。所嗟舟子意，沾洒与泥涂。
怪尔湖南使，风江晚系舟。遥经十载别，刚得寸时留。素月明寒浦，苍山隐暮流。水鸥嗟未及，双泛寡离忧。
沈沈楼影月当午，冉冉风香花正开。芳草迢迢满南陌，王孙何处不归来。
笙璈裙屐尘倾城，火龙烛天红万茎。出门海沸不可度，飞奴瞥下寻前盟。涉旬留月月渐远，剩有满纸秋光横。危亭人外发孤啸，拨刺宁免池鱼惊。我诗三鼓气衰竭，君顾淬锐蒐心兵。轻艖笑乱一水碧，孰与出峡淩重瀛？鲸呿鳌掷总泡影，何物能滓圆灵清？潭潭旸谷晞发近，幸吸瀣皎餐霞赪。水仙一操洗众籁，侧耳静听张咸英。苇间孥音合让我，醉泥渔父馀杯倾。旧巢昨过暑已退，柳衰荷败低徊情。老梧虽槁中琴料，生恐薪爨烦规程。更阑夜静戒晨驾，檐雨又作催诗声。
日密畏前境，渊明欣故园。那知饭不赐，所喜菊犹存。亦有床座好，但无车马喧。谁为吾侍者，稚子候柴门。
水流云在意，同此证初心。选石坐春昼，惜芳穿故林。别惊诗力健，豪忘酒杯深。得句时还读，琅琅和素琴。
雪扑征鞍岸涨沙，不辞天阙去程赊。江梅笑处人为客，仙桂香时雁到家。秦地少年应办酒，江南词客好酬花。锦衣綵仗还乡路，欲访萍踪问钓槎。
画船箫鼓出都时，万里惊鸥去不追。却望尘沙应驻节，会逢山水即吟诗。长鱼俎上通三印，新茗斋中试一旗。只恐远方难久滞，莫愁风物不相宜。
看灯节，忆煞去年中。仲虎蹒跚行未稳，季龙娇小语初工。也解戏鱼龙。看灯节，惨绝是今年。何处青磷黏暮草，多时白骨冷荒烟。灯火自依然。看灯节，比舍好儿郎。宝勒红缨骢马戏，金章紫绶宰官妆。独使我心伤。
出门回盻意弥迟，伯氏承欢只片时。一面风光随马去，曲江春色浴凫知。莺和别调如相问，燕送新声似有期。临去鹏程应万里，早传春信慰人思。
燕台送客柳纷纷，御苑莺声过漏闻。花重锦官啼望帝，月明瑶瑟吊湘君。巴童歌落荆门雪，楚客帆低剑阁云。圣主受釐思远谪，又随阿扈凤皇群。
枕石云犹冷，看花日未斜。应疑金谷胜，不是石崇家。
留取镜中花，云屏低照。回首玉台前，宛然嚬笑。风静咫波平，万古银河道。炼颜后、爪姑犹少。呼吸蜃光寒，烟迷远岛。四面水楼灯，雨来今少。霓羽倚天声，况有平生好。悔未住、翠壶终老。
吴山楚水谢行舟，望入榆关路转悠。聊向岁寒占纬候，旋看春色动林丘。相逢先问尚书履，愿见浑胜万户侯。忆昨过江劳物色，是谁同载上扬州。
十年朝马望前程，晚作琳宫物外人。彻骨清风真有韵，醉心常德本来淳。新栽松菊开三径，旧检方书备六陈。不是诗翁形美颂，丹青难写自由身。南北纷纷不觉尘，鸳鸯湖水解留人。乳浮香焙谁同试，蚁泛家篘分外淳。禅寂久因师粲可，婚姻便可继朱陈。莫从旧路寻归梦，占取东篱采菊身。
春心易感易潸潸，茧裹春心化石顽。一夕石崩心尚热，秋风秋雨满人间。
时空无限岂徒然，真理非存事物前。旷世未闻常不变，山河竞逐众缘迁。人生目的知多少，改造关头著祖鞭。待到中天圆月朗，光辉普照瞎驴边。
散步闲吟万叶歌，翩翩裙履任婆娑。美人楼畔推窗看，拍手相呼唤艳多。
指挥若定真无敌，欲洗乾坤仗甲兵。曾见八千随项羽，可能五百死田横。中州风雨哀残垒，末路英雄算劫枰。一样步兵登广武，世间竖子又成名。
松閒老潘谷，何处得玄圭。速置蔷薇露，诗仙醉欲题。
蠕息皆吾侣，鲲鹏固不交。有时冰串释，歘尔泪珠浇。酬物唯三径，从天付一瓢。空林桂花发，何有小山招。
青春赋就侍承明，花底鹓鸿醉玉笙。夜静紫微催草诏，秋高太白坐论兵。阁中丞相曾投履，海内文章共识名。南去玄经堪比易，独怜京邑滞侯生。
黄河流向东，弱水流向西。趋舍各有异，造化安能齐。妾本邯郸女，生长在丛台。既闻容见宠，复想玄为妻。刻画尚风流，幸会君招携。逶迤歌舞座，婉娈芙蓉闺。日月方向除，恩爱忽焉暌。弃置谁复道，但悲生不谐。羡彼匹妇意，偕老常同栖。
俊游莫惜秋消瘦，帘外黄花画里人。俗粉庸脂删略尽，平添黛色到西神。
昔闻石鼓鸣，今作石鼓游。击拊久已息，甲兵殊未休。精庐庄严海，百室云雾浮。维时当长夏，萧飒如凉秋。高崖不见日，老木枝相樛。灵泉发嵌窦，下注千仞沟。向来经行人，颇以名字留。俯仰百年内，磨镌遍岩幽。石桥可坐卧，清绝无等俦。众山合沓来，响答相献酬。虽逢会心欣，未弭当世忧。不知稽山上，复有胜处不。六飞尚东巡，狐兔穴中州。戈鋋塞河洛，冠盖集闽瓯。堕此吠雪国，烈火烂不收。炎飙方焚轮，赫曦欲停辀。微生类焦谷，兹焉得依投。一乘凌风翰，濯缨天汉流。
壮岁青云雁序分，白头归里更情亲。一门寿俊联双璧，海内于今见几人。
三朝四黜倦遐征，往复皆愁万里程。尔解分飞却回去，我方从此向南行。
百年夷祸此胚胎，万轴如飞去又来。骏马终嫌千里钝，金牛何事五丁开。云山过眼真同幻，眠食从心且自陪。不尽秋风凉意感，萧萧芦荻傍车栽。
真色生香无世尘，参横犹记梦回人。风前懊恼梅花使，不寄江南一点春。
去年不到垄邱前，江上又逢拜扫天。花落花开春事急，帆来帆去客怀牵。雨馀岚色描眉黛，风外鸟声递咽鹃。引望家乡云起处，谁宣纶綍到山巅。
宋昌夜佩汉军符，张武乘时亦丈夫。自是王门多将相，不关六合定须臾。租蠲云舍民逢岁，晏锡兰台酒既濡。圣主功高汉文帝，承天原不比中都。
亲命悬医手，敢将亲命轻。为舆不辞往，重母故身迎。
阴风吹沙走长衢，方驾往过君之庐。主人好事乐閒尚，揖我谓我非俗儒。欣然开馆扫尘榻，语论清简发不虚。投冠释带聊自放，安用俗礼空囚拘。分朋四座斗巧奕，聊以胜负为欢娱。呼儿稍稍出珍玩，瘿器礧砢承枯株。持竿拂壁似有重，最后乃挂双海图。云昔武皇恃威壮，驱石塞海怪可吁。鞭笞鬼神各就事，簸弄旗帜翻以舒。鱼龙惊逃波浪恶，左右出没扬牙须。但怜物类颇幽怪，画手安辨曹与吴。北轩却下步小径，竹深桂静何萦纡。我来方冬气凛冽，已爱翠色侵衣裾。即看春风撼芽甲，定见红紫相攲扶。乘閒取醉更何适，主人勿遽嫌喧呼。
故园书信久荒凉，愁对西风见雁行。身在京华依魏阙，梦随潮信到钱塘。乍添老态经忧患，渐入中年易感伤。閒看白云惆怅久，不知清泪已沾裳。
淡泊生津液，清虚乐有馀。鬓霜惭薄德，神惫恐高誉。苦好山林趣，深耽性道书。山翁多耄耋，粗食并园蔬。
叹息复叹息，园中有枣行人食。贫家女为富家织，翁母隔墙不得力。水寒手涩丝脆断，续来续去心肠烂。草虫促促机下啼，两日催成一匹半。输官上顶有零落，姑未得衣身不著。当窗却羡青楼倡，十指不动衣盈箱。
灵云一见更无疑，未彻明明说向谁。榼?堆头添粪埽，顺风吹了逆风吹。
浩浩旻宇，寂寂孤岑。冷露天陨，秋气归心。四荒结郁，于我长喑。茫茫艽野，涤涤冈陵。瑟风薄木，馀响悲乘。龙蛇弥掩，斯道无兴。如彼孤鸿，飞飞何及。我心求之，欲履其翼。维是不得，我心悱恻。
独倚危楼眼界宽，无边风景恣盘桓。四围花木如屏拥，千里江山入画看。帆破晚烟归别浦，雁拖秋色下空滩。来今往古诗何限，景物难穷思易阑。
谒庙辞陵不尽情，从官有旨许先行。献皇开国分南楚，成祖迁都奠北京。
败檐疏户秋寒早，老人脚冷先知晓。浓霜满地作微雪，落叶投空似飞鸟。新舂未觉廪庾空，宿逋暗夺衾稠少。旱田首种未言入，敢信来年真食麨。
客中逢改岁，不解是何乡。时见悬门帖，春风动夜郎。
将违安可怀，宿恋复一方。家贫无旧业，薄宦各飘飏。执板身有属，淹时心恐惶。拜言不得留，声结泪满裳。漾漾动行舫，亭亭远相望。离晨苦须臾，独往道路长。萧条风雨过，得此海气凉。感秋意已违，况自结中肠。推道固当遣，及情岂所忘。何时共还归，举翼鸣春阳。
讣落乡山各泪倾，世间难泯是贤名。一生官正为州掾，到死人称似砥平。夜烛已残宾馆寂，晓梅空点墨池清。祗应养得丹砂熟，却向金华洞里行。
闻说当机百念休，区区何更苦营求。早知名教无穷乐，陋巷箪瓢也自由。贫里烦君特地过，金襕谁与换鱼蓑。它年云水经行遍，佛法元来本不多。
惟尔大宝元龟，集虚洞玄。吐纳精气，介虫之仙。衡曳五尾，蹒跚而前。皮肌鳞鳞，支节连蜷。若倾耳以屡听，闻足音之跫然。不用世以蕲求，固有觌于几先。其德孔明，其心善渊。形质已异，而神独全。尔不自衒，人其舍旃。持以为圣人寿，如其年如其年。
路长忧炬尽，马弱畏泥深。肠断猿啼树，魂惊鬼啸林。艰危穷自惯，寒苦老难禁。回首金牛道，加鞭负壮心。
七宝栏干白玉除，新开凉殿幸金舆。一沟泛碧流春水，四面琼钩搭绮疏。
循吏今为冠，高文妙草麻。龚黄低一著，班左共三家。风度春无价，身名玉绝瑕。可怜人士泪，滴损紫薇花。
丙申正月初一日，巢君野人拈秃笔。涂窗作鸦忆少年，不知老丑光阴疾。退藏未了桑蚕茧，生涯仅似崖蜂蜜。小儿怪我不同尘，进不能寸退盈尺。岂知穷通自有命，我手可断不书乞。安道何事竟碎琴，管宁何意至割席。五斗不换东篱菊，千户宁如江陵橘。蚊虻瓮盎互起灭，欢乐几何长郁郁。我从方外得天游，始叹世缘如沐漆。纵横妙用剑两枝，出入无方马一只。老师云边亲授记，许我虚空轰霹雳。东风吹动老虬枝，笑拂苍髯双眼碧。
万仞巑岏浸碧湍，掤罾赌墅对江干。撅头船子茅亭客，到底机心总一般。山静昼长棋一枰，忽闻隔岸卖鱼声。祇须沽酒从渔父，莫问枰中绌与赢。
歌管东西谁共乐，水云高下自相通。吟看忽到难吟处，望断天南色入空。
天生间世一耆儒，夙擅声名冠斗枢。芃黍欣膏霖雨降，甘棠喜见惠风敷。歌传淡北蚕成织，化被瀛东鳄听驱。此日霓裳同庆祝，敢将巴韵厕吹竽。
鱼龙曼衍戏如神，簇队金牌色色新。珠帘不动天颜肃，始信支那有圣人。
药裹牵缠岁半徂，秋风先自到江湖。荣枯草色占题鴂，深浅潮头候荻芦。吴地连年尽豺虎，野人何处觅莼鲈。亦知不是独醒客，与世浮沉糟可酺。
忆昔娉婷十五馀，匀红傅白斗西施。如今老大慵妆洗，正是梨花过雨时。
当今天子尊儒宿，何事幽人在空谷。子衿不复恋黉宫，禅衲惟其老岩屋。菜根脱粟供其飧，野鹤孤猿为之侣。衣冠当代多英贤，羽翮皆欲摩苍天。名缰利锁祗自役，萧散何似林中仙。矩山诗卷仁斋书，知音偻指皆名儒。千峰顶上牢立脚，清风端可廉顽夫。
沈谢曹刘拟绝伦，唯公词翰可招魂。新诗不拾前人语，文彩风流自一门。吏案堆尘番故纸，茶瓯浮雪动吟魂。长官政拥黄紬被，卧听排衙昼掩门。诗仙句法可换骨，岂但能苏九死魂。要自胸中出机杼，不须剽掠傍人门。
峄阳孤桐鸣素丝，玉为轸兮金为徽。四珍合就已奇绝，犹嫌指声未清彻。负金翅管长且尖，剪成爪样鸾胶粘。轻弦入手剩超越，却笑弹筝后银甲。要知妙处岂在声，一抚一拍如渊明。劝君会此不须话，世不宜真只宜假。
苍苍本无为，乌兔争飞驰。今日为何日，谁叩和与羲。举目万感集，秋风黍离离。人生能几何，梦境蛛营丝。或以烹自售，变诈如鞅斯。或以舌交战，纵横如秦仪。亦或事旷达，蜕形慕安期。不则逃空虚，灰心从阇梨。不曰古圣贤，自有天根基。为己非为人，积学如积赀。弗废一日葺，庶几百志熙。世远教法散，有识如退之。试观训符读，道义不以规。贵贱何足云，而乃徒费辞。进学以为解，诗易分葩奇。安贫以知命，妻儿任寒饥。既而及行艺，顾欲中有司。未忘功名径，荆棘茨。堂堂山斗望，为论如彼卑。吾师吾孔子，曾子而子思。以至孟轲氏，四书炳蓍龟。君家两英嗣，珠璧光和隋。元方知自力，阃奥次第窥。既以习语话，行有向学时。光阴电一抹，圣狂几甚危。百行孝为本，气下色愉怡。极而察天地，造端自齐眉。苦语赞义方，一洗时妆脂。勉旃复勉旃，勿重老大悲。还以自警省，就示吾诸儿。
我爱徐孺子，高名满江干。众人皆欲仕，乃独耻为官。曾不惮辛苦，负耒营一餐。清节映千古，至今闻者寒。洪井有祠宇，我尝瞻其颜。不觉愧汗下，竟归长掩关。
关山如许，不醉卿何苦。酒泼鹅黄娇似乳，领受高斋夜雨。莫愁湿透芒鞋，道傍醉倒须埋。不见长洲苑里，年年落尽宫槐。
明月昨宵来唤我，问渠那得知名。琼楼玉女太轻盈。花开春不老，歌罢夜含情。醉卧象床浑未觉，银罗素被如冰。千帆催渡记归程。日烘山色舞，风染水波腥。
杨家住在南山侧，不种棠梨惟种柏。棠梨开落易衰荣，柏也亭亭色镇青。屈曲灵根蟠厚地，崔嵬钜干拂高冥。天风乍起生竽籁，撼屋惊涛忽澎湃。雷霆白昼走蛟鼍，云雾中宵见光怪。良材自有神明扶，下视凡木皆庸奴。狄门桃李敢争艳，田氏荆花差可徒。杨郎爱之如爱宝，四季俱宜夏尤好。赤日行天暑不知，清阴覆地凉偏早。孔明庙前根久枯，御史台中树亦无。何似君家书屋外，萧萧寒翠两三株。
人生如飞蓬，倏忽异乡县。仆夫趣我游，肃驾向畿甸。朝登太行岭，暮宿黄河岸。荏苒踰修途，迟回陟层巘。中林绝烟火，尘沙蔽颜面。浮云翳荒垒，咫尺行莫辨。遥遥至幽并，四顾见闾阎。中天帝王宅，飞甍翼楼殿。空怀稷契志，未遂夔龙愿。辞非上林侈，赋岂河东擅。长啸起拂衣，归来弄柔翰。寄言达生者，骄人有贫贱。
云日晖晖下碧山，谁从沧海宴初还。香车轣辘红尘里，紫阙岧峣瑞气间。午夜笙歌移法曲，满城桃李斗朱颜。金吾不禁天街鼓，独有文闱已上关。
重公旧相识，一夕话劳生。药裹关身病，经函寄道情。岳寒当寺色，滩夜入楼声。不待移文诮，三年别赤城。
昨日清晨别，今宵百转思。无聊看明月，有意写新诗。帘际拈毫久，灯前听漏迟。音书虽可寄，不尽诉君知。
身入醉乡无畔岸，心与欢伯为友朋。更阑骂坐客星散，午过未苏发鬅鬙。
一客长安华发生，十年重过莫州城。堤摇野浦长天静，树夹残霞片日明。泽国萧条来往路，秋风憭慄古今情。不知击筑燕台客，有底悲歌气未平。
骢马寻芳出，高台野望同。人皆惠连辈，地即孝王宫。宴对幽林雪，歌馀大国风。断垣苍藓合，遗沼碧流通。日转平芜外，春归远树中。今朝逢赋客，怀古意何穷。
剩喜向前坡，人情奈怯何。君今高著步，直与陟嶒峨。田间逢醉尉，人道误谁何。世路日杲杲，冥行宜见呵。毋谓支山险，此山能几何。崎嵚十年梦，知历几蹉跎。
云深山路失高低，足快身轻定不迷。占断云根晞白发，望穷山色上丹梯。空生却被岩花笑，庄叟难将物论齐。长老峰头相见后，钵囊高挂不须携。
二老毫端一滴曹，唤醒䆿语没忉忉。更无慧可安身处，作么当时立得牢。
氎巾几幅蹙鳞鳞，四面清香拥幻身。夜半梦回花也笑，想君不是饮美人。
正檐花坠玉，帷穗戛珠，赋愁初解凉味。袖墨痕新，襟尘渍腻，刻意伤秋秋未。一院明窗，四郊残垒，几声幽唳。问宾鸿、何地宜居，眼底沧波如晦。谁护清吟浅醉。漫深灯独夜，梦云偷委。恁咫尺蓬山，也自迷茫烽燧。碧琅畏理，青珰慵寄，暗拨寒灰心字。又一片、怨角凄笳，荡漾风丝天际。
乾坤龙战几彫伤，三十为儒鬓已霜。落叶易归根底冷，好花难问眼前香。故投方丈求真性，羞把文章媚后行。此别万峰人世断，家书休寄白云乡。
霜檐如洗。有碧落冰轮，今夜飞坠。月海霓裳，残拍凄凉犹记。素娥休向吴宫照，有多年、雕阑锦砌。金波万顷，细看来是，倚栏人泪。算世上、云鬟玉臂。和老去英雄，一般憔悴。落叶啼螀，只是夜长难睡。银壶拟溯孤光倒，奈沈沈、闷怀先醉。水明楼畔，西风江上，有宾鸿唳。
洞箫如缕到尊前，明月高楼夜可怜。何处一声凄易断，千家花柳障晴烟。
白露下庭草，寒蝉休树林。独弦发哀歌，中夜调素琴。高言媲教德，观海难为深。忧怀觏群小，呐呐如不任。世无赵文子，焉知随会心。帝乡日以远，言笑不可寻。愿托晨风翮，遐寄冲霄音。
藉寇兵谁罪，佗城复丧军。绝怜儿女子，纵杀虎狼群。阴阳翻莫辨，水火益为殷。后出满囹圄，歌谣曾见闻。
春残花落雨濛濛，十载襟期此日同。一榻独悬青嶂里，数杯长醉白云中。已闻啸似苏门远，还羡谈如稷下雄。明发河桥应折柳，白头为客任西东。
蜂儿虽小物，各自有君臣。夺食已非义，焚巢兹不仁。杀身缘底罪，作俑定何人。不惮高论直，宁辞远送珍。解包颜有喜，入坐齿生津。海错休前列，山肴且不陈。其谁心恻怛，为汝鼻酸辛。愿下孩虫令，恩倾雨露春。
竹几横陈处，韦编半掩时。寥寥三古意，此地有深期。
倚栏杆不尽兴亡。数九点齐州，八景湘江。吊古词香，招仙笛响，引兴杯长。远树烟云渺茫，空山雪月苍凉。白鹤双双，剑客昂昂，锦语琅琅。
冷笑元无味，孤高别有心。谁将桃李眼，雪里解相寻。
亲戚富贵合，贱贫宜见疏。独君从远道，为我枉高车。相得未逾月，薄言还故庐。风霜正凄暮，临别尚踌躇。
洛阳官满归吴会，男子雄图志未伸。若到江山最佳处，举杯无惜望天津。
坐衙随分吏分行，退食还先药探囊。已为河鱼废诗酒，彊教笼鸟听宫商。老犹苟禄宁良计，病悟休心是秘方。想见亲朋迟归楫，为翁补漏斸空荒。
一片西飞一片东。不随流水即随风。年年花事太匆匆。澹霭时时遮落照，新凉夜夜入疏桐。看看秋艳到芙蓉。
绣篱淡菊，怨粉烟，无人漫理秋妆。廊断蜂喧，渚清禽睇，一般为了重阳。醉题懒商。怕旧情、无此凄凉。记年时、梦落家园，种花招蝶展寒塘。曾约翠微高处，叹危梯百尺，暗蘸愁觞。悬酒车遥，停云歌尽，孤游自力能强。待寻钓梁。只未成、归隐江乡。向宵深、照野星河，下鸿犹带霜。
长啸声闻塞两间，纷纷万有到来閒。淹留廿载成何事，空载大江明月还。
春水绿摇天，春禽破暝烟。吟成花绮思，梦对镜台圆。钗背香犹腻，琴心远莫传。浣衣愁粉脱，扫径惜红嫣。小极不辞醉，幽居得自怜。韶华终共保，纨扇忍秋捐。
六鳌初驾，缥缈蓬阆，移来洲岛。还又是、梅飘冰泮，一夜青阳回海表。渐媚景、傍元宵时候，花底馀寒料峭。更喜报、三边晏静，人乐清平宇宙。画鼓簇队行春早。拥烟花、粉黛缭绕。开洞府、桃源路窈。戟外东风吹岸柳。正翠霭、映星桥月榭，十里红莲绽了。庆万家、珠帘半卷，绰约歌裙舞袖。重锦绣幄围香，阖凤管鸾丝环奏。望非烟非雾，春在壶天易晓。早隐隐、半空星斗。看取收灯后。趁凤书、吹入黄扉，立马金门玉漏。
清淡守风节，当官若隐居。自称为漫尉，人道是迂儒。俸外无炊米，公馀但读书。王门多贵戚，道眼视如无。
杏苑箫声好醉乡，春风嘉宴更无双。凭谁为谑穆天子，莫把瑶池并曲江。
铸金像出开元末，检玉书藏景祐间。漳南周匡物，竞秀元和年。作句诧亲友，进为乡党先。述陂蹲鸱瘦如鹤，味美浑疑齐酥酪。汝水秋橙大如杯。
十载寓台湾，四载经危乱。寇氛及台南，行客中肠断。故旧与新知，存者不及半。先生亦且行，舣舟于海岸。海有函谷关，鸣鸡度待旦。回首望东洋，洋轮来汗漫。君入台南城，相逢无一识。短衣脚不袜，衣垢面黧黑。访旧过军门，阍人先作色。及与刘帅谈，共争问消息。往事那堪追，人去来何益！徘徊异域间，不如复归得！昨日先生书，言归及秋馀。今秋已将尽，难驻先生车。凉风起天末，木落声徐徐。沧海日已深，故园日已疏。作客虽云乐，未若在家舒。何以远送君，白云近所居！
环抱烟云峰，坦夷杉松径。古寺聊税鞅，忻然遇幽胜。跻攀上崖阁，足以远眺听。秋花或丹紫，残蝉尚呼应。著处有佳趣，征途自无定。临风诵韩诗，两事皆害性。
清江出明月，月白江花寒。微风吹侬歌，懊恼愁杀欢。
正月孟春犹寒，直下言端语端。拈起衲僧鼻孔，穿开佛祖心肝。
谩道归来晚，闲中日最长。渔翁尊齿序，客子效戎装。野水涵秋霁，风荷动夕阳。十年毕婚嫁，亦胜为人忙。
长江折芦后，面壁此高岑。祗树抱岩古，法云垂洞深。石存一片影，天印万年心。徒使登攀客，松风听梵音。
王侯气迈往，青春颇干禄。任侠似朱家，窜身脱冤狱。甘随支遁游，不作子公牍。着鞭投前地，嗜山性尤酷。遗民卧江汉，无心谋半菽。数面遂成亲，开怀注醽醁。新闻倒青箱，谠论尊黄屋。禅参灵运前，庭列山阴竹。好乖当语离，作恶徒满腹。西风挂席归，清谈渴心足。汉庭今侧席，公道追黄鹄。莫作稻梁谋，营营辈鸡鹜。我自宴山川，坐啸临长谷。
旧者今不见，今者旧不知。万古明月在，千山黄云飞。
笠雨湿蓑烟，头陀行已圆。一桡横到底，不踏浙江船。
郁葱佳气晓笼天，北斗倾霞入酒船。莲炬金辉油幕下，兰牙玉立宝香前。衡山寿比闽山秀，楚地人瞻福地仙。岁岁瑶池闻燕集，蟠桃从此熟三千。
洙泗三千弟子贤，行藏独许一颜渊。先生出处俱天意，无怪公孙尚间然。
身披御赐衣，名在江湖上。对面忽相呈，全全不似像。雪白眉毛颔下生，仔细看来何止长一丈，也是起模画样。
别墅洛城外，月明村野通。光辉满地上，丝管发舟中。堤艳菊花露，岛凉松叶风。高情限清禁，寒漏滴深宫。
登楼遣凉夜，月照万荷花。凉飔催睡未肯，坐到玉绳斜。一任罗帱蚊宿，要听江城鸡唱，东向吸朝霞。暑气遁何往，幽意浩无涯。思芳草，悲落叶，叹浮槎。闲愁甚此都断，客子乍还家。但愿日长莱彩，纵令尘盈范甑，安稳过年华。一切世间谛，无表亦无遮。
双湖带山郭，三岁甫来过。猎猎葭芦老，飞飞鸿雁多。晨晖明野树，晚思渺烟波。怀我孤山下，归欤具一蓑。
久客长安思野人，今年籴贵更愁新。江芜漠漠春多少，展卷聊寻梦里身。
鸳鸯蝴蝶尽双飞，杨柳青青郎未归。第六桥边寒食雨，催郎白苧作春衣。
王事贤劳不暇居，风流才调更谁如。公馀赖有斯文念，分得阳春到草庐。学与孔颜为后进，官疑卓鲁是前身。共知今日循良宰，定作他年社稷臣。读礼三年守故庐，形容衰槁鬓毛疏。聪明不及前时远，虚负牙签架上书。云霄未竟忠勤志，江海空怜濩落身。便欲乘风问真宰，赐环何日起孤臣。
金陵淹旅食，况复岁华深。隔枕一声雁，离人千里心。青灯寒照影，白雪苦牵吟。赖有贤公子，时来叩赏音。
四明山水远且清，秀气钟作千人英。南州高士真济美，天地正粹涵中襟。学问渊源派伊洛，文章典丽铿䪫韺。射策丹墀压群彦，声名一日蜚玉京。粤从膴仕久扬历，政事所至皆有称。雠较芸编上群玉，蕃宣苕水腾颂声。凝旒简眷异俦正，追班文石焕郎星。清规屹立朝誉振，儒术既行邦计赢。论思献纳众所瞩，其奈宵旰怀远氓。咨诹出揽澄清辔，肃持庾节赒列城。视时敛散民食足，观风按察吏胆惊。侧听赐环驲骑速，行看荷橐天衢亨。节过清明才六日，欣逢吉梦叶长庚。和气却随春气足，福星还并寿星明。己闻好语日边至，莫辞烂熳倾罍觥。自惭小草依松柏，臭味相投意甚真。矢诗不但为公寿，八荒寿域更跻民。
一色春难老，双亲未白头。高堂相对处，日日可忘忧。
六月飞霜天不知，贞魂浩气忽骑箕。哀歌自挽陶彭泽，直道难容柳士师。入社久虚三笑约，怀人空赋四愁诗。东林寂寞吟庐闭，无复分题接席时。
仙曹无事身得閒，午睡绝恶呼当关。榻施籧篨独展转，梦觉不离周孔间。官出砚州初乏砚，过眼罗纹如过电。半生用一即墨侯，颇欲易之贫不办。旧闻梦砚湘君祠，乃今神异真类之。秣陵真儒岂虚授，文字之祥昌不衰。擘笺亹亹称名笔，正始微言欲俦匹。终当辞藻瑞朝廷，更请焚膏勤继日。
茅斋西望水边楼，亦复开轩对奕秋。欲效子猷偏种竹，竹前那得一溪流。乘兴谁当访剡溪，竹间应复掩双扉。也知剧暑攻人急，正赖青双一解围。午窗青梦接羲皇，茗盌无多置我傍。此味若令儿辈觉，人间容有竹风凉。宿霭初收一卷帘，万山腾沓拥飞檐。静看野色连苍竹，便觉闲中气味添。不将朝服换斑衣，正以亲年慰所期。却恐英名喧众口，未容莱子作儿嬉。
南峰主人颜如玉，更向峰前筑书屋。虹光夜夜贯斗牛，秀色冉冉连嵩祝。复有家传万卷馀，累朝诸父皆诗书。子云寂寞空玄阁，诸葛经纶有草庐。南州高士元同谱，玉树冰壶映千古。风骚共许国无双，韦杜浪誇天尺五。孤标绝壁倚春晴，风动芸香满院生。常留云气从龙出，须种梧桐听凤鸣。
隐君读书处，门巷少行尘。竹坞琴邀月，花林鸟近人。衣冠犹古制，泉石是南邻。散帙多閒日，休嫌问字频。
葱茏云树郁清秋，西望京华涕泗流。寇至聊同曾子去，才疏空作杞人忧。旌旗影落新屯垒，烽火痕余古戌楼。翘首临风骚短鬓，离离禾黍不胜愁。
巢乌噪处绿杨村，寒食人家昼掩门。麦陇晓风收宿润，烟林午日涨黄昏。
不教王令迎桃叶，空见宫人送水云。自信飘零文字海，年年清泪照金尊。
不语凄凉无限情，荒阶行尽又重行。昔年住此何人在，满地槐花秋草生。
讲习岂无乐，钻磨未有涯。书非贵口诵，学必到心斋。酒可陶吾性，诗堪述所怀。谁言曾点志，吾得与之偕。
城郭三年别，风霜两鬓新。穷多违意事，拙作背时人。雁迹沙场信，龙腥瀚海尘。独歌心未已，笔砚且相亲。
兵书一箧老无功，故国郊扉在梦中。藤蔓覆梨张谷暗，草花侵菊庾园空。朱门迹忝登龙客，白屋心期失马翁。楚水吴山何处是，北窗残月照屏风。
简任隆专面，皇家有召方。虎符来凤阙，玉斧出荆阳。越北烽初动，闽南丑欲狂。恻然勤睿虑，移节奠金汤。
故客尘书，中秋古月，不堪两逼回肠。夜寒双鬓，浑欲上清霜。长是相逢梦短，但转作、醒处思长。劳佳问，潮生潮落，我已久非狂。堂堂，知岁月，迁星变日，始算豪强。看依旧黄花，陶令何方？昨夜凄歌暂敛，能几日？又付重阳。甚时共、西窗薄酒，吟醉满庭芳？人似长江，居如蓬转，闻道又入山区。添灯读夜，灵鬼伴何如？恁是韶年阻隔，又何必、同在茅芜？杯醪好，淡凉秋月，淡淡菊花居。嘘嘘，灯灺梦，檐帘挂雨，树瀑飞渠。只三约戴船，一例成虚。尚有滔滔来日，料不至、挂剑坟隅。人易老、多言不用，唯愿饱餐厨。
凭烟访玉。有芳茔悄倚，湖上修竹。鸟语黄昏，犹似清吟，人在绿阴东角。虚窗昔昔伤心两，自泪落、临川哀曲。甚梅花、不洗鹃红，占写广陵愁独。为想梨云怕损，强扶病影起，梨液初漉。含语晴波，牵散荷丝，莫放幽禽双宿。香魂未冷仍孤另，念生世、蛾眉长蹙。看夜深、坠月前峰，一点露萤飞绿。
君王未起。玉漏穿花底。永巷脱簪妆黛洗。衣湿露华如水。六宫鸾凤鸳鸯。九重罗绮笙簧。但愿君恩似日，从教妾鬓如霜。倾城艳质。本自神仙匹。二八承恩初选入。身是三千第一。月明花落黄昏。人间天上销魂。且共题诗团扇，笑他买赋长门。
云壑潇潇竹万竿，书来日日报平安。天声自发高难和，雨色还疑秀可餐。科斗汗青馀琬琰，凤皇秋实厌琅玕。乡关迢递江湖远，百绕溪堂梦里看。
文心但剖拟莲开，每瓣花开每细裁。一缀清漪香两岸，不循走马到章台。
粤从融结此山川，便作人间小洞天。香火丛林千古盛，神仙窟宅自今传。品分三洞中犹宇，脉贯两岩下出泉。我自有缘聊乞取，万松阴里一牛眠。
山林是处有依栖，及此秋晴唤妇归。随分谋生何厌拙，莫因饮啄傍人飞。
前渡望茫茫，舟人挽力强。横拖风荇远，遥拽柳丝长。潞水春犹浅，隋堤事可伤。何如坐渔艇，一棹歌沧浪。
江边三月草凄凄，绿树苍烟望欲迷。细雨孤帆春睡起，青山两岸画眉啼。
裨海环成大九州，乎生欲策六鳌游。短衣携得西凉笛，吹彻龙沙万里秋。雄关楼阁倚云开，驻马边墙首重回。风雨满城人出塞，黄花真笑逐臣来。路出邮亭驿铎鸣，健儿三五道旁迎。谁知不是高轩过，阮籍如今亦步兵。天山万笏耸琼瑶，导我西行伴寂寥。我与山灵相对笑，满头晴雪共难消。古戍空屯不见人，停车但与马牛亲。道旁一饭甘藜藿，半咽西风衮衮尘。仆御摇鞭正指挥，忽闻狂吼慑风威。前山松径低迷处，无翅牛羊欲乱飞。
樵采山无禁，优游谷有槃。坦途惟素履，方外只黄冠。雪淖知藏迹，风林暂息翰。芝薇均雨露，一饭敢忘餐。
杜宇催春归意切。寂寞黄昏，门掩梨花月。未解丁香犹自结。东风懊恼成轻别。灯晕影摇明又灭。面壁迟迟，清露频频彻。谁与惜花人共说。春归仍有来时节。
旧闻谪仙人，多以我为似。三生去来今，惟独变名字。泊舟姑熟溪，风月不如意。举头望青山，酌酒聊一醉。汉宫三十六，当时各自贵。昭阳与华清，究竟谁为愧。奴辈不自省，脱靴更谁避。而令弃贤材，孤负青云器。
樽酒论文弱冠前，交情老去只依然。久荒三径无来客，细拨青灯话昔年。少日功名谁汗简，旧游江海半华颠。君行试问都门柳，几送银袍上九天。
归舟昔岁宿严陵，雨打疏篷听到明。昨夜茅檐疏雨作，梦中唤作打篷声。
洞庭西望楚江分，水尽南天不见云。日落长沙秋色远，不知何处吊湘君。
小时歌舞擅宫庭，长忆先皇酒半醒。白发如今垂两鬓，佛前学得念《心经》。
鱼上晚潮沙市合，鸦啼寒树石城昏。
姹女过南园，曾分换骨丹。玉颜春不老，禁得雪中寒。
罨霭房栊玳瑁梁，春风拂槛自然香。盈盈小试眉边绿，淡淡轻匀额上黄。宝鼎烟凝才卓午，水晶帘捲忽斜阳。如何相思独不见，使妾泪下沾衣裳。
长空起薄寒，明河流素月。谁云一夕欢，可当经年别。经年一水间，相望不相及。莫卷七襄衣，是侬愁思织。
呵殿都挥尽，肩舆松柏风。犹残故部曲，一骑夕阳中。
绛阙千年白玉楼，词臣供奉殿东头。陇西长吉最风流。更采江南肠断句，素娥初向月中讴。一声玉笛碧空愁。
东南控瀛海，西北压胡尘。召公上辅周，文侯方用秦。子丹养君子，不惜如花人。昭王礼郭生，崇台悬黄金。齐方入驺衍，梁邦来剧辛。从来燕好士，彊国尚功勋。
云谷道人手持一片东溪纑，云林散人为作双龙出入清潮图。砚池浓磨五斗墨，手涂脚蹋顷刻云模糊。既不为爬山引九子，亦不作掣电吞双珠。但见一龙盘空偃蹇飞下尾闾穴，一龙搅海奋迅直上青天衢。雄者筋脉紧，雌者腹肚粗。双冲交挺白玉柱，两角对树青铜株。宛宛修尾卷蹴浪花白，聂聂钜甲挟拍风乌。性驯肯入孔甲驾，气恶欲踢丰隆车。张吻啖阿香，舞爪挐天吴。轰霆时或取旱魃，飞雨自足苏焦枯。寸池尺泊虽云不能一日处，十年未用犹可高卧南阳庐。云谷子，七宝钵盂深袖手。云林子，光环金锡且载。吾将倒三江，倾五湖。洗馀百战玄黄血，尽率凡鳞朝帝都。
放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。
不随令尹赋归来，独向烟波筑钓台。乔木故家推世德，明珠沧海叹遗才。鲈鱼正美陪张翰，綵服初成学老莱。却愧宦途空窃禄，未能甘雨洗黄埃。
朔风萧萧方振槁，雪压茅斋欲攲倒。门前谁送一枝梅，问讯山僧少病恼。强将笔力为摹写，丽句已输何逊早。碧桃丹杏空自妍，嚼蕊嗅香无此好。先生携酒傍玉丛，醉里雄辞惊电扫。东溪不见谪仙人，江路还逢少陵老。我虽不饮为诗牵，不惜山衣同藉草。要看陶令插花归，醉卧清风轶轩昊。
尺许新条长杏栽，丈馀斑笋出墙隈。浪愁草草酴醾过，不道婷婷芍药来。树头吹得叶冥冥，三日颠风不小停。只是向来枯树子，知他那得许多青。
真州闻已片帆东，五马何来草屋中。万里故人还一见，老夫当拜打头风。
君执纤丝我作鸢，两心凭系一根弦。清风款曲总相弹。试放迢遥尝小别，还牵手里绾缠绵。也教来世若今天。
天气沉阴迫季秋，通城早发宿岩头。催寒小雨松桂湿，出岫孤云嵌洞幽。瓶锡真还行脚债，钳锤罕遇点胸俦。夜深云散千峰月，注目寒空独倚楼。
晓看呈使范，知欲敕星轺。水国难驱传，山城便倚桡。秉筹先独立，持法称高标。旌旆临危堞，金丝发丽谯。别愁当翠巘，冤望隔风潮。木落孤帆迥，江寒叠鼓飘。客鸿吴岛尽，残雪剡汀消。坐想休秦狱，春应到柳条。
杨柳秋含蕊，芙蓉暮敛花。林声全似雨，海气半成霞。鸟宿烟村寂，人归石路斜。月明思一醉，随意向渔家。
朔气玄云断月明。忆君今夕倍伤情。无多老泪一纵横。碎玉岂缘天偶醉，绕枝空怅鹊频惊。蕙兰凋尽只芜城。弱息寻仙竟未还。慈亲犹自念衣单。未名湖水不胜寒。四顾纵销金屈戌，九重谁解玉连环。旅魂归梦总辛酸。
三贤品坐一枰棋，日永官閒对紫薇。好袖玉堂挥翰手，不争胜负是知几。
为爱高门足凤麟，恂恂济济燕双亲。和声自得埙篪乐，巧思争裁锦绣新。句里直须希鲍谢，客来今复见荀陈。要知家法传无尽，更到垂髫总过人。
玄途不涉透离微，道合平常发上机。无影树头春色晓，金鸡啼在不萌枝。
凤城凉雨新秋后，几处朱楼试管弦。有客贳金收古歙，短檠竟夕自摩研。
为我先营养老资，青青双鬓欲成丝。赏花壮日心犹在，抱瓮当年力已衰。园小不宜遗地力，春深切勿后天时。绿阴如幄花如锦，应共佳宾醉玉卮。
绚烂千春秋作骨，回旋八表梦为心。一身都在沧桑里，魂路还留夜壑吟。
古秦淮，一片粼粼白蘋水。水楼歌扇，可怜零落斜阳里。城南草绿，钿车人少，不是当年长干里。甚饮徒船舣松门，偏问伤心六朝事。燕子。双双早趁，初蜂瘦蝶，露杏香边闹春意。来听廊腰帘纤，雨吹堕玉梅残蕊。画帘挑烛，才话离情，又一声声琼签起。怪整装、酒城遥盼，催挂轻帆冷云底。
圉圉兮洋洋，忽吾止兮濠之梁。绿藻兮青蘋，与尔游兮两忘。
宵深倦绣。细数铜壶漏。剔尽釭花红似豆。人比影儿还瘦。窗前悔种梧桐。飘摇易感秋风。欲写音书寄远，天边盼断飞鸿。
回望魂犹乱，归支病缓行。道傍将掩骨，塞外即前生。店主辞孤宿，军装付破城。便令身战死，序绩不知名。
欲闻林木啭禽歌，自委吟身嫁薜萝。凿破山峦栽薯蓣，掘开云雾搭茅窝。芒鞋竹笠风情富，蒲席菜根诗意多。万算莫如疏放好，铅刀不费用功磨。
守边无一事，载酒翠崖东。几稳平沙上，杯流醉石中。野蔬沿涧绿，林果映江红。休把鼓钟动，此欢鱼亦同。
庐南万古峡，常有野云封。朝来雷雨过，白日下飞龙。
祇知风骨清于玉，敢把精神看作花。一阵异香明月下，定知来自玉皇家。
蚩尤旗兮飞炱，天狗堕兮隐雷。天运兮日蹙，目涨兮氛埃。一失兮一得，孰强兮孰弱。莽三垂兮骨纵横，恣强敌兮横奔突。天万里兮杳莫知，何一朝兮飞羽愕。皇乃眷兮西顾，怆赤子兮何负。白驹兮来思，忍空谷兮逸豫。有俶兮东方，千骑兮煌煌。淑旂兮绥章，往钦兮汝臧。膏余车兮秣余马，迟汝不来兮盍整余驾。忽雾塞兮飙回，梗绿林兮辚藉。不我后兮我前，幸劫灾兮天假。怒辙兮徒劳，鼎鱼兮焉逃。民生兮何尤，膏火兮煎熬。蛟涎兮脱祸，父母兮鞠我。集雁兮中洲，作之屏兮蜀之左。内讧兮外阻，谁禦兮谁拒。肤寸兮郁遥岑，先一州兮后天下。
金身随雨卧，绀户藉风开。听法龙辞树，翻经石掩苔。藤花檐际罥，木魅洞中来。涧道千年桧，山僧手自栽。
浙河分镇压东西，铁瓮由来重会稽。地势顿惊江海近，天文全觉斗牛低。鸣秋鼓角翻朱鹭，映日楼台拂彩霓。绿发名郎才韵秀，政成看奉紫芝泥。
退浑儿，退浑儿，朔风长在气何衰。万群铁马从奴虏，强弱由人莫叹时。退浑儿，退浑儿，冰消青海草如丝。明堂天子朝万国，神岛龙驹将与谁。
不得秦中信，今传关内兵。饥荒失抚御，盗贼遂纵横。渭北何由定，商南岂可行。不知今日将，谁是汉长城。浊寇金州入，胡兵铁骑连。风尘迷故国，消息断残年。剑月明三辅，烽云散八川。西征推总制，勿使圣心悬。
绝巘飞云叶，回峰挂薜萝。日光寒照浅，猿啸夜闻多。樵径沿溪入，蓬门向晚过。鸡豚秋正美，朝市兴如何。
今年风雨好，汝稼满堂阴。十亩妻孥力，千秋沮溺心。自兹有鸡黍，可以弄书琴。求禄胡为者，高堂白发侵。
今夜为谁永，清尊只自持。岁华明日异，旅思故人知。坐待青春色，行传白雪词。梅花空复好，愁绝楚江枝。
懒散无堪合杜门，十连帅阃若为分。仁风尚可扬千里，勇气安能作六军。戈甲纷纷徒曜日，旌旗猎猎漫连云。归来夹道人争看，应笑苍颜老使君。
偶成绰山游，西风吹落日。大田登禾黍，高林收枣栗。仰羡松柏姿，俯惭蒲柳质。石县王果崖，花雨维摩室。白云浮茗瓯，缥囊散书帙。抚事困诛求，拯时之经术。纷争若蝼蚁，相持如蚌鹬。可怜鸱嚇鼠，何异裈处虱。郊居便樵苏，野服忘巾栉。独乐五亩园，素封千树橘。被酒坐逃禅，铭墓亲操笔。梦幻前后身，道悟中边蜜。剧谈更抵掌，展席仍促膝。煌煌斗回杓，耿耿月离毕。水声远澎湃，竹影互蒙密。清坐不知疲，东方启明出。
供奉班中第一人，蓬莱阙下掌丝纶。乾坤奕运方逢午，河岳昌期又诞申。暂以金瓯藏姓字，久将鱼水拟君臣。沧江空自风涛急，舟楫商家已更新。睽违赤舄已三年，伫听黄麻早晚宣。抗疏匡衡吾道重，明经张禹主恩偏。衮龙近接星辰上，翰藻常题日月边。公等论思边鄙事，可容李广卧蓝田。
佐郡勋名两地传，兼符真羡吏为仙。邑原东鲁弦歌旧，人是阳城无字年。鸿雁渐还中泽集，妖氛长净绿林烟。倦游独自惭消渴，犹费临邛重客筵。
谁解兵戈有息机，魂销往事但惊飞。人民城郭今无恙，几月辽东鹤一归。誓报恩私国士风，绝缨元在楚王宫。溃围但负季芊出，日暮双鞬渊市中。
八十年高雪满簪，一生泉石半清吟。开轩爱种篱边菊，适兴时弹膝上琴。辽海鹤归春梦远，楚山猿断暮云深。昨来游子闻哀讣，泣对斜阳戻湿襟。
五月荆南佳节至。角黍堆盘，嫩绿窗前醉。绛缕丝丝斜缠臂，钗符颤罢帘痕碎。五毒罗囊裙带繫。始信人生，骑虎非难事。折得海榴红染袂，蒲根镂作葫芦戏。
碧云初返岫，潦水正鸣滩。兰舟容与，歌舞偏称笑中看。烛影烘寒成暖，花色照人如昼，一坐有馀欢。酒滟浮金盏，香缕霭雕盘。碧簪横，银漏永，玉樽乾。喧春鼓吹，翠袖起舞佩珊珊。记得山明水秀，何处朝云暮雨，常在梦魂间。多少难言事，都付两眉弯。
梦中曾泊洞前船，落絮飞花是去年。今日来寻泊船处，一江风雨草连天。
孤峰郁嵯峨，千古常峻峙。下有回环水，流浪无定止。如何深远意，尽寄七弦里。妾意极高山，君心甚流水。
炎火威仍旧。青女还拖逗。群葩零榭，帘垂清昼。见蓝薇浓丽，妆点枝头瘦。巧缀天工绣。独翠色玲珑，掩映纱窗前后。记当初、湖山成岫。绿竹堪为友。恁消磨、碧地蓝天秀。忽陵谷更迁，此际还存否。四十馀年久。但得常看，愿把盏、花前中酒。
歌馆嘈嘈夜未阑，霎时惨澹霎时欢。还收憔悴三分色，莫俾佳人带笑看。
竹炉新煮软冰丸，咀嚼宁忧齿颊乾。谁认鳖胎刳玉弹，共惊蛟室泣珠盘。芋头有味终难永，菱角齐名不奈寒。唤起旧年风月兴，惜无千丈酒肠宽。
佛心随处见，层出更分明。不用催灯火，天高月自生。
蛾眉绝世不可寻，能使花羞在上林。自信无由污白玉，向人不肯用黄金。一辞椒屋风尘远，去托毡庐沙碛深。汉姬尚自有妒色，胡女岂能无忌心？直欲论情通汉地，独能将恨寄胡琴。但取当时能托意，不论何代有知音。长安美人誇富贵，未央宫殿竞光阴。岂知泯泯沉烟雾，独有明妃传至今。
王气凌虚散晓霞，虎闱麟阁静烟花。中天日月迂黄道，沧海风云冷翠华。望帝神游夔子国，乌衣梦隔野人家。当时举目山河异，岂但红颜泣塞笳。
金门人访竹林人，云向蓬莱驻画轮。百越江山初作主，五湖图史未生尘。劝耕定带斋船雨，卷白应留燕榭春。论道频年有虚席，抟风一击好收身。
四皓秦汉时，招招莫能致。紫芝可以饱，粱肉非所嗜。谷广水涣涣，山长云泄泄。与其贵而拘，不若贱而肆。秦驱九州逃，知力起经纶。重利诱众策，颇知聚秦民。颓然此四老，上友千载魂。采芝商山中，一视汉与秦。灵珠在泥沙，光景不可昏。道德虽避世，馀风回至尊。嫡孽一朝正，留侯果知言。出处但有礼，废兴岂所存。
晓风洛浦凌波际，夜月江皋解佩时。
酒正喧，关吏言，请君秣马饬归辕。巴川健儿豕成群，邀官挟吏通州门。逐虎怯，逐飞蚊，倭刀吼室箭出鞬。东坊西市榜明文，不严军律严司阍。木门苍琅根，日未昏，断行人。
结舍临江岸，传觞感岁华。偶同人日酒，翻滞使星槎。水冻仍馀雪，林寒且未花。醉归烧短烛，高枕听昏鸦。
远天晴碧雁南翔，虎阜重来草不芳。老去心情閒子美，少年精锐忆干将。江桥落叶随孤艇，山寺微钟送夕阳。难得先朝五人墓，尚留古道照寒塘。
揉酥搓雪。纤手捣来天上月。玉椀频供。颗颗圆匀讶许同。温柔气息。心里人儿甜似蜜。愿祝情郎。个个团圞个个双。
阊阖楼南粉署西，旧时种柳长应齐。如今冷落穷山县，卧听春风百鸟啼。东风吹雨夜侵阶，楼角长烟晓未开。何事旧时愁意绪，一番春至一番来。面冷春霜拂瓦乾，晓风吹雨冻阑干。柳梢黄弱梅苞破，更放东君几日寒。灯火人家夜不收，三更明月过南楼。风烟随处自能乐，何事客心还独愁。喧喧野县自笙歌，风卷高云天似波。谁谓楼前明月好，月明多处客愁多。
乐哉今日游，结友尽英秀。山灵欣客来，阁雨开云岫。步屣出烟岚，声呼答岩窦。轻生快险奇，一坠那复救。崇林蓊地幽，长湍泻天漏。精庐记旧经，密径迷新簉。将军隐高寒，古井馀荒甃。当年百战疲，虮虱生戎胄。心存巢许间，功岂韩彭后。慨然望中原，毒手方交斗。曷不生斯辰，天骄过难宥。妖氛六合昏，长夜何时昼。尊周感获麟，怀楚歌啼狖。世变莽难知，如瞽窥篆籀。置之勿重论，大白引醇酎。幽禽静一闻，寒芳晚三嗅。方虚接胜怀，日毂转何骤。山南山北奇，脚力倦寻究。良游易蹉跎，澹境难宿留。诗囊归倒悬，琼琚羡君富。
文人善相轻，每恐峻崖岸。矧以轩冕流，而为风雅冠。蚕尾乐宏奖，风流久未涣。论交多寒瘦，此意益足叹。搜罗暨倡酬，盈箧富词翰。只字绝诋諆，片语亦珍玩。隐雾豹必窥，潜渊珠使灿。如辨竹中笛，似惜桐遭爨。品题一时加，声称百年焕。沽誉岂初心，扬扢不嫌滥。从知名下士，布衣每居半。骚坛文采留，曷可归黯淡。迄今把遗编，词澜纷浩瀚。仲翔冀知己，得一可不憾。掩卷缅前哲，定各莞尔粲。
仲尼欲浮海，而我居海边。海中有大鱼，岸上有薄田。种田须荷锄，捕鱼还刺船。农夫与渔父，相见复相怜。
二庭归望断，万里客心愁。山路犹南属，河源自北流。晚风连朔气，新月照边秋。灶火通军壁，烽烟上戍楼。龙庭但苦战，燕颔会封侯。莫作兰山下，空令汉国羞。
舒州城在大江边，我昔过之曾系船。年丰米谷上街贱，日落鱼虾入市鲜。山起正当官署北，潮来直到驿楼前。知君此去红莲幕，民讼无多但昼眠。
花朝屈指近，佳日事幽寻。春雪馀寒色，初阳孕暖心。绿才环一水，红已动千林。待听流莺语，嘤嘤弄好音。
长淮矫首得遐观，犹记当年获奉銮。万马饮淮貔虎肃，六师扈跸水云寒。欣瞻幕府莲依水，慨念神州李下冠。狼望已销归庙略，更持韵语访任安。稍陪酬唱与荣观，声并琳琅和八銮。可但文华迎日丽，自然符采照人寒。笑谈殊喜亲犀麈，接侍终惭戴鹖冠。公等雍容瑚琏器，骞腾行见近长安。右府登车竦听观，皎如玉韵叶和銮。清薰已解南风愠，和气先舒易水寒。行李喜陪金虎节，移文应閟竹皮冠。愿看归去为霖雨，天下苍生在谢安。
万事伤心在目前，月光如水水如天。春风掩映千门柳，不见黄鹂见杜鹃。
閒馆清言夜更宜，开襟又到酒酣时。尊前白雪生长铗，楼外青霞落远陂。梁苑秋光惊过眼，楚天露气欲沾脾。不知何处寒砧急，银汉迢遥月转迟。
昔慕柳侯迹，今逢顾守游。山形盘野壑，树色动江流。城郭登台暮，风烟倚阁秋。不须松下酌，深坐己忘忧。
惜春春去留难住，愁里年华。病里韶华。消尽吟情枉自嗟。风狂雨骤催飘泊，短命桃花。薄命杨花。底事伤心聚一家。
巧随花信学春游，宛转东风弄石柔。远到似传前月信，新逢犹话去年愁。衔来花片窥金屋，挟得新胎认旧愁。相对美人多别恨，双双联翮碧云头。
有客丰姿疑静者，挥毫况复擅风雅。崛强笔势龙蛇腾，狂逸诗情溟渤泻。扫尽千军力更雄，才倾一盏颜如赭。罗浮山顶待镌铭，拉尔同眠见日下。
五岁能作径尺字，九岁能作急就诗。内外二祖当代儒，耳濡目染贯综之。据案屏息有所思，起立奋笔龙蛇驰。若使右手指不枝，掀雷抉电靡不为。世间可意唯李白，常常一饮杯三百。人生及时特乐耳，礼法岂为我辈设。六博蹋鞠吴趋坊，新翻一曲环红妆。场屋那能容贺老，少年谁不爱周郎。间施朱粉登场戏，部部梨园席退避。世界茫茫梦幻中，都是偃师胶革具。俸钱所入缘手尽，今日肯为明日计。王戎障簏固痴儿，赵公看囊亦小器。出门与客遇诸涂，牵衣诟谇争索逋。
梁山剑阁横岷嶓，梓潼七曲高嵯峨。真人初基斧画河，灵君受职山之阿。丹碧岌嶪龙虎呵，拄天功业石可磨。江流滔滔东逝波，灵之来兮自江沱。结屋兮奉祠，酿桂兮羞芝。神格思兮士曰时，跃渊兮天飞。冠若箕兮剑拄颐，长策用兮奇谋施，敌北遁兮灵西归。锦幡兮宝盖，导霓旌兮驾玉螭。吾言非誇兮，神之听之。
灵运风怀半属君，更怜泉石意殷勤。晚烟白透衔峰月，晓日红蒸隔岭云。人忆旧游花烂熳，山从新霁草芳芬。最怜小阁屋崖上，万鸟声中酒半醺。
窜身海曲倏三秋，豪气销磨蛰一楼。但觉凉风催客老，敢希休日恣山游？勤王岂竟无狐偃，生子谁能似仲谋？九日回思卮共把，桑榆犹及与君收。
小阁柳阴中，层阑高下红。山光生槛外，天影落杯中。低舞鸾支雪，高骞蝶背风。晚来一枝笛，吹出碧玲珑。
举头十丈尘飞，人閒何许埋愁地。颓然一笑，玉山自倒，春生梦寐。我已相忘，蕉阴覆鹿，槐根封蚁。叹无情世故，仓皇逐热，问谁识，于中味。漫说朝来拄笏，最宜人、西山晴翠。何如一枕，忘机息影，黑甜乡里。万事悠悠，百年鼎鼎，付之酣睡。待黄鹂三请，窥园乘兴，倩花扶起。
日落烟水暝，秋声浦树多。船头闻犬吠，知己近开河。
凤凰起丹穴，不息凡木枝。飞飞度中州，正值轩虞时。六律既以谐，九德被弦徽。回瞻紫山岑，青桐映朝曦。醴泉漱其根，祥飙扇萎蕤。一敛赤霄羽，永日共娱嬉。由来千仞心，岂有稻粱思。黄鹄淩紫烟，一往无还期。云鹏六月息，荒忽经天池。古来高尚徒，不必皆颍箕。终南隔人世，达士供一嗤。方寸有万里，何须裂冠緌。我歌桐隐篇，想象卷阿诗。君王富车马，迟尔看来仪。
谁将暖律入寒荄，红染枯枝特地开。可是仙人颜不老，霜朝唤得脸朱回。悬知草木太钟情，秋晚花梢照眼明。我已无心齐槁木，莫将妖态见春荣。
韶华倏已去，朱火复相违。凉飙振林木，飒飒商声悲。故人天一方，数载隔容仪。忽将金玉音，远寄鳞鸿归。感此情意厚，佩服良无遗。关山既修阻，物候复凄其。佳期不可即，耿耿徒相思。
玉树缤纷俨作行，琼轩临水碧茫茫。更无人处凭虚几，只荐秋兰一朵香。
昔时玉为宝，昆山过不得。今时玉为尘，昆山入中国。白玉尚如尘，谁肯爱金银。
今人往往号能文，意熟辞陈未足云。若见江鱼须恸哭，腹中曾有屈原坟。
万仞巉岩百里长，此中曾蹶草头黄。衣冠税驾趍行在，兄弟登坛守故乡。一代风尘山戍远，千家烟火石台荒。水田折戟时常露，知是先人旧战场。
著处多遇罗。的的往年少。艳情何能多。
谪仙不答俗人问，此是西来第一禅。究竟本无文字教，品题犹有短长篇。轩开净几云生座，栏瞰清溪水涨川。忽忆门前车马事，故知宣老即青莲。
康庄雪景曜重关，宴锡潭潭府第间。爱日似随人意出，祥风时泛乐声还。欢谣已见喧民俗，喜气遥知动帝颜。温诏许持金斝醉，戴恩同祝寿如山。
人何在？人在蓼花汀。炉鸭自沉香雾暖，春山争绕画屏深，金雀敛啼痕。
东风一夜散琼花，春满皇都贵戚家。簌簌寒声蚕食叶，潇潇细响蟹行沙。饮馀醇酎颜常渥，吟得新诗鬓欲华。晚跨骄骢归甲第，开尊宴客泛流霞。
二月春风特地寒，江楼独自倚栏干。个中讵有行藏意，且把前峰细数看。
孤舟细雨夜敲时，唤起游人枕上悲。忠孝未能身力践，君亲徒有念头思。圣贤门户且行却，天地风云半合离。遥忆美人何处是，槎江夫子旧相知。
今年秋令早，白露已霏霏。巢久燕将别，草寒萤渐稀。多情惜亭柳，未老定渔矶。更与江湖伴，收荷为制衣。
绕岸堆青嶂，游船满绿波。楼台临水近，杨柳占春多。老去谁同调，尊前且放歌。韶华能几日，随棹已新荷。
风落松梢雪，山收竹外烟。清吟凝醉眼，独立耸新肩。
败馆冷如许，修诚志已非。风光不曾改，人事故相违。寸碧雪山出，争喧风叶飞。伤心旧时月，长是送人归。
南北无劳断客魂，櫜鞬此日属中原。词盟已自开城濮，吏隐何妨傲漆园。河上古丘悲帝子，天涯芳草怨王孙。当筵不作长鲸饮，萍梗重逢未可论。
前王诏多士，咸以德为先。道从仁义广，名由忠孝全。美禄报尔功，好爵縻尔贤。黜陟金鉴下，昭昭媸与妍。此道日以疏，善恶何茫然。君子不斥怨，归诸命与天。术者乘其隙，异端千万惑。天道入指掌，神心出胸臆。听幽不听明，言命不言德。学者忽其本，仕者浮于职。节义为空言，功名思苟得。天下无所劝，赏罚几乎息。阴阳有变化，其神固不测。祸福有倚伏，循环亦无极。前圣不敢言，小人尔能臆。裨灶方激扬，孔子甘寂默。六经无光辉，反如日月蚀。大道岂复兴，此弊何时抑。末路竞驰骋，浇风扬羽翼。昔多松柏心，今皆桃李色。愿言造物者，回此天地力。先王教百工，作为天下器。周旦意不朽，刊之考工记。嗟嗟远圣人，制度日以纷。窈窕阿房宫，万态横青云。荧煌甲乙帐，一朝那肯焚。秦汉骄心起，陈隋益其侈。鼓舞天下风，滔滔弗能止。可甚佛老徒，不取慈俭书。竭我百家产，崇尔一室居。四海竞如此，金碧照万里。茅茨帝者荣，今为庶人耻。宜哉老成言，欲攦般输指。尝闻商者云，转货赖斯民。远近日中合，有无天下均。上以利吾国，下以藩吾身。周官有常籍，岂云逐末人。天意亦何事，狼虎生贪秦。经界变阡陌，吾商苦悲辛。四民无常籍，茫茫伪与真。游者窃吾利，堕者乱吾伦。淳源一以荡，颓波浩无津。可堪贵与富，侈态日日新。万里奉绮罗，九陌资埃尘。穷山无遗宝，竭海无遗珍。鬼神为之劳，天地为之贫。此弊已千载，千载犹因循。桑柘不成林，荆棘有馀春。吾商则何罪，君子耻为邻。上有尧舜主，下有周召臣。琴瑟愿更张，使我歌良辰。何日用此言，皇天岂不仁。
乍㬉回亭午，云生叶叶低。轻云将雨足，侵入夕阳西。弱柳垂新润，春风款款中。濲波飘一晌，绿影过池东。转转春条缓，鳞鳞野水肥。疏云飘雨白，缭绕鹭丝飞。
香火氤氲薝卜林，当年驻锡祖庵深。六传少室西来法，一许曹溪北望心。藏部坛经同贝叶，僧寮滴雨始唐音。菩提明镜应无物，犹伴真身直到今。
意气相期会面前，谪官邂逅两萧然。谁怜兰省鹓鸾友，去作桂林山水仙。直道事人宁免黜，拙谋于我欲争先。宽恩下逮宜非久，来买梁溪二顷田。
脱粟羹藜未厌餐，何心华屋荐金盘。风前觅句巾常岸，月下挥觞影亦单。懒拙不堪当世用，行藏留与后人看。也知妍丑初无定，马面相怜亦突栾。
三天门吏葛长庚，体坐蟾蜍赤脚行。游遍九州岛人不识，丹台箓上已标名。
秋雨弥天来，秋风动地发。秋官方用权，暑气扫七月。四牡复何之，时当奉天罚。黄纸下青冥，钦哉惟帝曰。罪毋脱秦黥，法勿加楚刖。三覆五覆间，务使事情核。宸衷一寸丹，载拜书之笏。年来民俗漓，肯长其告讦。年来吏事冗，肯听其唐突。持此直如弦，何人行请谒。持此平如衡，何人得乾没。莫将五德凤，拟以独击鹘。笔端有造化，还解肉冤骨。山川几经历，岁月去飘忽。簿书盈几席，肯作尘劳咄。夜分灯火孤，清兴谅难汩。检点纪行篇，浮踪遍吴越。归朝拟何时，欲及众芳歇。民物哀矜余，转觉心如龁。好为万言书，伏奏苍龙阙。
清明出郭赴幽期，千里江山丽日迟。花叶不飞风定后，香尘微敛雨馀时。彫镌冰玉诗尤健，挥扫龙蛇字愈奇。好字好诗独我得，不来赓和拟胡为。
皓月清霜，钓舟如叶，闲渡小溪澄碧。银汉无声，玉虹横野，斗柄正垂天北。半幅乌纱，数根华发，一緉野凫飞舄。问回仙、城南老树，能见几何今昔。西华顶、十丈高花，九天秋露，结就翠房瑶实。脱屣非难，凌空何远，三咽雪融冰液。辟谷神方，餐霞真诀，一去更无消息。笑人间、长住虚空，谁似一轮红日。
螺川之东芙蓉麓，长林一带沧洲曲。沧洲萧爽无氛埃，垂柳阴阴荫华屋。先生世胄忠简家，百年门阀凌秋霞。剩积诗书绵庆泽，更开垄亩栽桑麻。豫章一双出林樾，六月清风洒苍雪。平生读书不解愁，有时乘兴登高楼。楼上看山楼下酌，故人诗句频相酬。闲来垂钓坐溪上，亦有山花笑相向。流水涓涓映碧沙，白云冉冉生青嶂。幽栖只说山林好，读书肯向山林老。伊尹耕莘说筑岩，致君尧舜应须蚤。翩然鸣佩登玉堂，手披云汉摛天章。笔补造化妙莫当，浑浑噩噩如虞唐。几回梦绕长林下，修竹千竿翠盈把。朅来告谒归沧洲，流水依然山更幽。乡里儿童皆长大，不是当时同钓游。秖今华屋沧洲上，旧种庭槐日应长。留得诗书付子孙，谩写新图寄遐想。寄遐想，憺忘归，乐天有约香山社，却待他年老拂衣。
鹢鹢何为至，于陵转馈予。出哇吾不敢，笑付老庖厨。
甜酸毛鲁孤，细棱如水玉。醒酒得两枚，风味故不俗。
雨馀山水放清辉，惊见轻岚上翠微。薄影渐因红日淡，馀氛犹逐白云迟。如绡漠漠笼僧寺，似雨霏霏护石池。底事往来岩壑上，欲随祥霭出明时。仙家咫尺隔尘凡，寂寞当年古石坛。苍藓重封层磴足，白云深锁石梯端。眼前日月弹丸急，脚底烟霞图画闲。欲访安期问真诀，置身此地杳冥间。忆惜当年此问津，渡头青草满堤生。行人日暮呼舟急，稍子心谙蹴浪轻。白石清泉明素志，沧浪绿水濯尘缨。因兹却动西陵兴，几度思乡梦不成。华月初生古渡头，冰轮出水未曾收。行看尚觉光微动，伫见方知影不流。万顷碧波明午夜，一泓清水占先秋。当时谁有坡仙趣，酾酒临江重倡酬。薄暮苍芒雨满空，开帘已失眼前峰。归鸦翅重飞还止，别墅云迷淡又浓。牧子荷蓑愁日暝，群蛮含帽不头童。荒村灯火沈沈静，祇听招提递远钟。欸乃歌声酒力微，芦花汀上见斜晖。回光布彩随流水，返照依霞散古矶。隐约渔灯犹未起，苍茫钓艇已先归。何当来作烟波侣，共和渔汀晚照诗。灵岩耸拔接孤岑，中有幽泉冽且深。崖嘑远来称石髓，。，。，。
一声欸乃烟波阔，千古离骚日明光。天地可呼归舴艋，利名不遣涴笭箵。蜀儒为郡追任昉，歙士呼天借寇恂。
岸岸垂杨障绿阴，时时好鸟啭清音。昭回河汉波澜阔，方丈蓬莱雨露深。到处香烟浓作雾，谁家珠翠密成林。争标想见千人唱，声入青云画鼓深。
内难清夷日，当年亦治平。开元醒里过，天宝醉中行。蜀道风尘地，西宫掩抑情。有初终不竟，作戒甚分明。
寂寞閒门闭。又天涯、岁华如此，旅怀孤寄。姹燕娇莺前日事，依旧空阶络纬。更著甚，管弦清脆。薜荔丛深猿狖啸，料灵均、应恨歌山鬼。还禁得，几憔悴。海山烟树苍茫里。自成连、刺船归后，果移情未。白眼看天星与月，但见楼台弹指。问高处、阑干谁倚。漫遣钿筝移玉柱，铸相思、枉负黄金泪。听嘹亮，雁声起。
蒙茸自满地，敢与花争春。何苦玉阶下，年年傍锦茵。舞蝶常留影，鸣虫不露身。未知南浦上，多少断肠人。
世事如纷梦，往来。将偕松桂老，况有薜萝多。药倩韩康卖，门容。翻嫌高枕地，占作白云窠。
吴姬将白苎，裁为歌舞衣。烛花铢铢夜凝辉，玉纤停弦宝瑟希。舞筵络绎锦匝围，掌中参差燕双飞。吴王正拥西施醉，月落江波未放归。
斗室容高卧，虚窗彻夜明。可堪人寂寞，还对月孤清。病向疏时益，愁于断处生。薄田何所济，艰食岁无赢。
珊瑚枕畔寒光小。摇荡轻魂愁未了。泪溅红裳梦落花，风飘翠袖疑芳草。城头远角黄昏早。历乱声传惊宿鸟。夜长何处是相思，影满秦楼明月皎。
回面鬓华香乍歇。曲曲幽衷，欲说何从说。为恐柔肠成寸折。来时先使心成结。新恨旧欢终有别。新约难谐，旧誓何难夺。夜又渐深风又切。归来自掩疏帷月。
社家寥落不成欢，虽是芳春似岁残。旧雨已将消息断，新诗那得递相看。邃中疏冷梅花韵，箸里酸辛菜甲盘。谁是伐檀有遗咏，空令惆怅在河干。
浊囊一旦戴闲闲，便落阎君掌驭间。贲育来围惟自禦，休期魏忌却师还。
异乡何处看灯好，片月多情对客悬。遥忆故人千里共，又看新岁一番圆。愁中灯火逢今夕，醉里笙歌记往年。踪迹漂流难定止，举杯端欲问青天。
菱花镜里画船中。前欢数坠红。祗今酒痕依旧，襟上几人同。寻梦影，怨西风。听霜鸿。秦淮呜咽，点点乡心，流到江东。南明一水似西湖。游踪倒酒壶。十年九回归梦，输与蜕盦图。风景好，众壑殊。话清都。龙池清浅，堕尽红衣，处处啼乌。
萝窗映雪。趁淡煤迅扫，天色都活。屈攫交枝，斜上旁行，无人肯为侬折。江城漫赌先春艳，怕笛里、惊魂犹怯。傍烟山、冷替罗浮，待唤梦仙骑蝶。亲拂黄筌院本，翠禽并宿晚，空径苔节。墨晕冬心，波阔黄昏，黯寄莺坊留别。槎丫不惯春风管，惯爱好、一生清绝。誓再生、莫画飘零，愿蘸指头书血。
使君行部去幨帏，万姓同瞻冕服辉。诏出汉庭旌有德，可怜循吏古来稀。
振衣不屑效凋桐，弯骨犹当慢引弓。豪赌冰心星月黯，趋量亥步海山雄。半壶酒兑江南雨，一袭衫翻古塞风。何必霜天伤白草，明年柳眼复青瞳。
杳杳寒鸡唱，漫漫夜色深。斗柄垂地直，河势向江沉。林鸟栖欲去，草虫寒尚吟。幽人掩蓬荜，不睡拥单衾。
迢递过前峰，林深爽气浓。也知行处尽，犹未与君逢。白壁猿啼榻，空潭树翳钟。不知人代里，何日得相从。山中寻旧侣，何事掩荆扉。树密藤花落，篱深菜草稀。萧条人不见，寂寞鸟空归。叶上留名去，孤云与愿违。
心佛及众生，笑而还复喜。笑喜本无根，缁素诚有旨。千古万古人，几个识道理。道理深，何处寻。海枯终见底，人死不知心。
子巂与越鸟，南北相背飞。解兰谢圭荜，鸣金步彤墀。脂车戒昧旦，四牡光陆离。宴饯塞衢道，谷风声正悲。按辔营四海，无事悲女儿。
新分采邑陕西偏，上奏仍屯塞下田。部傍先零毡作帐，道通西域雪为泉。阴山控驭六千里，河套因循三百年。会见殊勋陵海外，那烦班固勒燕然？
世态原苍狗，吾生只蠹鱼。拟骚称惜诵，作赋是閒居。任积中山箧，慵题别驾舆。从知拙者效，端合叹归与。
宝凤搔头玉步摇，艳妆空似海棠娇。春情一种无聊赖，重到桃花第四桥。
大庾岭头梅挂月，居庸关外草连天。马牛风古不相及，障雾饕风一梦然。
一别衡门隔暮烟，归来惟见陇头阡。空悬北斗推前辈，怅望东山忆旧缘。暇日每歌元亮句，晚年深契道州传。论心小友容呼久，老大风尘祇自怜。首阳高冢郁嵯峨，硕果摇风得几何。独与群贤留晚翠，终令两浙起颓波。枫山名德朝参少，杨尹风猷家食多。此日身骖箕尾去，寒芒夜夜照林阿。
客路通宵雨，篷窗彻晓寒。浓烟护林薄，新水浸沙滩。隔浦芦花白，经霜枫叶丹。买山资已办，何必恋微官。
镜中看竹树，人地总神仙。白玉长堤路，乌篷小画船。有山多抱墅，无水不连天。朝暮分南北，风犹感昔贤。
每为多情记别离，道傍披拂乱如丝。东风也学时人态，偏向柔条恣意吹。
山药依阑出，分披受夏凉。叶连黄独瘦，蔓引绿萝长。结实终堪食，开花近得香。烹庖入盘馔，不馈大官羊。
人生不满百，常抱千岁忧。早知人命促，秉烛夜行游。岁月如流迈，行已及素秋。蟋蟀鸣空堂，感怅令人忧。
彼美留侯裔，传芳直到今。千年遗谱在，万水一源深。剖石方知玉，淘沙始见金。簪缨联世胄，阀阅冠儒林。吴郡名犹著，车溪迹可寻。幽光仍耿耿，流景自骎骎。霜露孤猿泪，乾坤寸草心。紫薇山下路，佳气郁森森。
君不见西家生女施巾帨，东邻生男悬弧矢。男子纵横天地宽，女子深闺无越趾。吾曹磊落负须眉，顾瞻四方心曷已。若使低眉垂首老一邱，毋乃丈夫而女子。
寒暄数语出金堂，一字无由漏隐肠。越是空来情越好，当时容易转寻常。
幽斋秋老遍苍苔，只有寒英数朵开。自是黄金难买得，一诗才换一枝来。
已出天池外，狂澜尚尔高。蛮商识吴路，岁入几千艘。
筑城于今二十年，我来登之秋凛然。山围溪抱藏万户，西南水声长潺湲。北郊荡荡为平原，稍广可容千骑盘。东城里许得精舍，仙岩奇巧如倒悬。摩崖题名纪万历，新亭秀耸嵌其巅。亭名可思思底事，戎首海城留此言。倚栏总目何所见，惟有飞鸟投穷边。
宦辙驱驰数十年，今承优诏许南还。黄堂粉署无新梦，绿水青山有旧缘。扶老况存金鼎药，怡情犹剩白云篇。何时我亦辞尘鞅，载酒寻君岳麓边。
我欲人间活万年，只愁尘事日相煎。不如高卧茅棚里，随遇而安听自然。
安期昔制神楼散，射陂今作神楼曲。神楼主人南坦翁，欲往从之限空谷。吾闻仙家五城十二楼，樊桐方丈绕瀛州。长风引舟不可到，环中根像空神游。坦翁元是神仙流，何年飘然下丹丘。天庭摛藻掞鸾鹤，云軿立仗鸣华骝。北斗南宫不肯住，挂冠归来营莬裘。碧澜罨画开苕霅，紫烟萦带彩云夹。新波菱榜泛青翰，过雨蘋风爽乌帢。人间九罭播声诗，天上五龙传睡法。青李遥看尺牍来，雀罗净扫昏眸开。尻轮神马驰万里，坐我赤明龙汉台。一气孔神存中夜，手翳华芝海若诧。中有真人巾金巾，授以灵文老复姹。玄珠累累苍玉鸣，烽沉柝阒歌太平。丰屋天翔鬼瞰室，庙谟何用谈佳兵。游仙梦觉闻清啸，载赓清润连清调。愿从广成顺下风，肯许襄童窥末照。咸池濛汜纷如驰，扶起混沌须神医。他年合遇神楼散，约公海上寻安期。
遂有还家乐，跳梁贼尽平。举家开笑口，一棹出江城。儿女团圞坐，风波自在行。惊魂犹未定，夜半莫呼兵。
店舍看新月，传为慈姥山。伐蘖穿径去，烧笋度林还。酒薄难胜梦，灯昏强照颜。仆夫催晓发，衫袖露华斑。
晓林喜鹊暮林鸦，饮啄随时漫自嘉。祸福于人何所与，不劳屋角日喳喳。
荒草迷离，暮云缥缈，夕阳照见残碑。是西风瑟瑟，引万感低回。对孤墓，垂头不语，断崖枯树，都是伤悲。忆当时，凄惨千般，肝胆如锥。广天阔地，算而今，黄土一堆。想寄迹穷乡，罹难雨夜，魂亦难归。一十五年过去，乾坤定，欲告凭谁？叹驱车来此，坟台惟有新垒。
浓雾暂时开，峥嵘瞬间睹。旋复入云中，胆落不能语。
古来一鬨立之平，朱魏当年互讲明。遗约，面含菜色腹雷声。
短篷载雨随流下。木兰画桨无人把。两岸碧波平。群山似马行。浮沉飘一叶。远水长天接。欹枕惬吟情。有诗成未成。
自君南亩去，予亦归山阿。故旧半凋谢，相逢醉且歌。癯因新病后，老觉别年多。耽懒知成癖，生涯奈若何。
野衲云山隐自招，高僧列传党人谣。书中甲子题三径，袖里春秋纪六朝。路觅西来传梵铎，禅安东渡挂诗瓢。心灰久已同枯井，不逐风波似汐潮。
桃红李白若朝妆，羞持憔悴比新芳。不惜暂住君前死，愁无西国更生香。
无边秋色冷燕京，回首浮生感慨并。对酒情怀狂阮籍，著书岁月老虞卿。梦中寥落孤鸿影，檐外飘萧乱叶声。难觅星槎泛河汉，升沉不必问君平。
莫问是魔是佛，休言学道学禅。若能不作圣解，便是人间散仙。
双凫元自白，况乃小池清。逐伴知身洁，当庭独眼明。暖沙晴共戏，寒渚夜多惊。何事秋风起，轩然向主鸣。
身闲依祖寺，志僻性多慵。少室遗真旨，层楼起暮钟。啜茶思好水，对月数诸峰。有问山中趣，庭前是古松。
离亭落日照秋杯，愁共寒花各暂开。别去几时还再见，交游如子实多才。洞庭木叶秋仍下，巴峡猿声今正哀。鸿雁南飞还北上，可能无意寄书回。
腻粉匀梅白，凝脂分杏红。盈盈神女下巫峰。院落自溶溶。淡淡黄昏月，轻轻杨柳风。一枝带雨逗娇容。多被晓烟笼。
征帆初挂酒初酣，暮景离情两不堪。千里晚霞云梦北，一洲霜橘洞庭南。溪风送雨过秋寺，涧石惊龙落夜潭。莫把羁魂吊湘魄，九疑愁绝销烟岚。
自报防秋急，江淮举目非。九州龙战始，一姓蟹行肥。转徙空都邑，流亡有等威。师劳倭亦敝，万里合长围。宵旰元戎事，清流竟窃钩。不闻诛少正，惟是赦诸州。慷慨田横血，凄凉马谡头。前军方转战，幕府隐谯周。党论舟中敌，纵横媚宠多。眼穿回纥马，泪尽洛阳驼。仆射元规麈，将军越石戈。高光灵爽在，长护汉山河。百辈鲜卑语，三都吉莫靴。乘轩纷使鹤，列阵枉为鹅。江左酣王谢，山西仗牧颇。至今燕赵寇，不敢渡黄河。
晨起翛然曳杖行，一帘疏雨作秋清。老来岁月能多少，看得栽花结子成。
白日寒无色，黄流涨未平。云低催夕暝，江浊污秋清。尚觉物多累，敢期诗有声。穷愁今至骨，书或似虞卿。
小树山榴近砌栽，半含红萼带花来。争知司马夫人妒，移到庭前便不开。
尧历开昌运，升平十四春。鹤书驰云路，鹗荐贡儒珍。宦族西湖裔，家声阀阅亲。异才旧卓荦，衍庆自殊伦。彼美仙壶客，由来紫帽邻。范模资郡泮，俊秀萃成均。鳣雀升杨震，桂林羡郤诜。雕盘辞苜蓿，琼宴念嘉宾。射隼高墉上，乘槎天汉滨。器成时获利，道达志常伸。际会风云日，沾濡雨露晨。秋鹏搏翼健，雾豹泽毛新。正欲抠衣侍，那堪别话陈。东亭芳草合，南浦绿波邻。骊驹闲戒仆，紫燕语留人。俯拾金闺彦，行看昼锦臣。诸生刺桐下，侧耳好音频。
世情千万变，险甚剑头炊。嗜传姑成癖，登山且作痴。烟霞非疾痼，泉石自心驰。独喜精神健，山中剩有诗。
秋风萧瑟天气清，万里无霞月正明。初向溪边摇素练，忽离海峤傍高城。高城索寞凉飙急，残柳参差昏鸦集。桂树娟娟影渐横，银河耿耿光才入。水晶宫阔玉壶寒，云母屏空碧露湿。吹箫楼上凤皇栖，织锦堂中蟋蟀泣。白苧含愁舞袖閒，青衫掩泪琵琶涩。霜落星移玉漏深，如何对此不伤心。生憎翠被芙蓉帐，羞结双珠玳瑁簪。镜里孤鸾空照影，曲中别鹤易成音。有客还赓荡子赋，无人更续白头吟。可怜蟢子坠罗帏，可怜蟾影照寒衣。与君相忆还相恨，与君同宿不同飞。四壁蛩吟生晚怨，满床蝶梦唤人归。蝶梦蛩吟几度新，起看秋月坠江滨。更吹数韵裂云笛，共访霓裳天际人。
兵厨酿乏吻生烟，阮校如今作赘员。却怪渊明便归去，酒材犹自有圭田。
采药归来即掩关，故人相馈一开颜。已调滫瀡供皤发，更觅琅玕护碧山。
古镜明如月，珍藏玉匣深。羞将照妾影，留取照郎心。
信是毛锥误白头，此生原未学吴钩。寻踪早识桃源洞，问道曾迷橘子洲。已有酒储瓶瓮满，何求诗带姓名留。无才难觅惊人语，得吐真言也便休。
谁家木兰船，濠上采菱角。日暮唱歌归，天寒秋水落。
若问乘除法，须当健补贫。何如穷到骨，更有病缠身。忽忽又将老，苍苍更不神。此生吾自断，蓑笠一閒人。
十二山晴花尽开，楚宫双阙对阳台。细腰争舞君沈醉，白日秦兵天上来。猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
飒飒西风动晓光，凄凄篷背有严霜。万山落叶趋平野，远海垂云见故乡。冻溆饥凫窥浅簖，寒天微旭润枯桑。孤愁任逐南潮去，未敢邮程问短长。
枫叶冷凝霜。海角凄凉。秋风秋雨又重阳。客里秋声都是恨，无限思量。故国路茫茫。万感沧桑。中原处处梦魂伤。九载乱离空怅望，何日还乡。
春眠自爱病躯安，杏雨敲窗送晓寒。客应灯花先报喜，路冲泥淖不辞难。渭阳地远情逾厚，霜落尊空兴未阑。话到更深清不寐，笑看衰影耸吟肩。
湘流分曲浦，缭绕古城东。岸转千家合，林开一镜空。人生无事少，心赏几回同。且复忘羁束，悠悠落照中。
王粲江湖兴，幡然为国谋。故山随意去，残照尚谁留。身事齐门怨，天家漆室忧。萧条倍怜汝，岁晚拂吴钩。念尔复赴阙，迢迢思昔年。鸡盟尽豪杰，天论老风烟。病向沧江卧，书无白雁传。平生鹦鹉赋，万一故人怜。
织女初秋渡鹊河。逾旬蟾苑聘嫦娥。蓬莱仙子今宵降，前后神仙引从多。餐玉蕊，抚云璈。寿筵戏彩捧金荷。黄金照社三儿贵，他日潘舆侍绮罗。
剪柳春风，初试粉桃，历历匀芳堪数。轻惹巧蜂，漫点颦唇，叵耐素云熏手。碧透裙绡，一经过、草咸欣舞。回首，转渌水青眸，嫩流茵浦。归去何太匆匆，待重去寻寻，棘荆铺路。娇颜可可，梦影依依，空长把低门数。一失芳心，便老去、空帘谁顾？留住，今宵意，明宵相守。
闹蓝政自亦不恶，冷局由来未易知。开又争他桃李分，何缘同得芷兰时。
香台环旧刹，踏翠上逶迤。烟草六朝意，春风三月时。城规开甸服，江线划天维。极目烟尘起，临高漫赋诗。
织女机边喜色饶，三光耿耿焕良霄。银河渡有乘槎处，未许牵牛过此桥。
四壁寒蛩作苦吟，唤回旅梦约三更。不知身在禅房宿，误听松风做雨声。
闭门高卧客来稀，起看天花满院飞。地迥杉篁增胜概，庭虚鸟雀噪空饥。酒肠冻涩成新恨，病骨侵凌减旧肥。赖有袁生清兴在，忍寒应未泣牛衣。
重重楼阁倚天开，四面惊涛捲雪堆。春事暗随流水去，夕阳又带暮潮来。月明古寺客初到，风静寒塘花正开。独凭阑干意难写，不知身在妙高台。
麦生置不视，麦熟为一来。我懒客亦惰，田荒谁使开。勤事知有获，直驾独未回。交游悉吾病，门巷多苍苔。
草衣木食道人高，传得金襕意气豪。此外已知无别法，刹竿倒处累儿曹。
谨修持。悟无为。惟愿心聪世不迷。明知天地机。宝霞辉。灿精微。紫府青都自有期。瑶宫现圣仪。
北风遥遥吹客舟，凉月下瞰疏帏秋。迟回莎岸虫唧唧，顾盻玉宇鸿悠悠。日暮晴云敛海色，天南宿草连芳洲。美人若为成远别，含情一上江之楼。
去去莫回头，苍茫塞上秋。死生从此异，人马尽成愁。不敢高声别，唯应暗泪流。他方倘相忆，但索鬼门幽。
谁作春山新幛子，尖峰为笔天为纸。近看点缀八九山，山外远山三万里。纸痕惨淡远山昏，上有长松青到云。自嫌松色太青在，旋拈粉笔轻轻盖。须臾粉淡松复青，至竟远山描不成。
华发年来已满簪，岂期乘传采南琛。十科取士颁新令，六诏宣风有嗣音。刍狗醯鸡笑文字，蛮花犵鸟付讴吟。友朋漫为劳人惜，老鹤犹怀万里心。
曲阑斜护柳边楼。人影漾帘钩。银烛光沈，檀槽语涩，拌醉不曾休。十年梦似朝云散，花落水空流。燕子归来，淡烟微雨，寂寞画春愁。
微官那得系疏慵，幽兴浑如社酒浓。扫尽尘埃无一点，洗空幻翳有千重。百年到处俱羁客，万里从来付短筇。身在有馀真妙语，杯羹何地欠秋菘。
高才不沉没，奋笔动天幄。古今明治乱，王霸辨醇驳。文成数千言，粲若玉就琢。拜官诸侯府，千文兹把握。过别要我赠，强言惭鄙朴。董生崇正义，孙子陷曲学。彼其趋舍间，为道一何邈。愿君审兹术，名节重山岳。
闻说孤窗坐化时，白莎萝雨滴空池。吟诗堂里秋关影，礼佛灯前夜照碑。贺雪已成金殿梦，看涛终负石桥期。逢山对月还惆怅，争得无言似祖师。
水品茶经手自笺，夜烧绿竹煮山泉。莫留樵客看棋局，持斧归来几岁年。
暝色兼荒远，初分浦淑烟。应知汉江佩，月竹斗娟娟。
晓郭桑阴翠软铺，丹青别补大痴图。阶前蝴蝶春深浅，江上鲥鱼信有无。兰箭晨抽香露湿，茗旗晴展嫩云扶。昼长吟罢浑无事，祇合垂纶侣钓徒。
迢迢一水绕千山，桑柘阴阴聚落宽。好事莫传江上信，渔樵自不识衣冠。
第七烟菟没尾巴，食牛之气已堪誇。丛林悱悱争唇吻，几个行人得到家。
赚得春光足，蹄痕处处留。追风驰剑邑，顶雨出巴州。阙向闲中补，官从局外收。明知潭影近，兀自一登楼。
红旗黄纸不关身，世事如云日日新。对客莫谈非圣语，人生要醉五经醇。
银塘演漾飞鸂鶒。矮红阑畔绡裙立。一路藕丝风。水亭残雨中。照溪妆里淡。色妒芙蓉艳。新霁嫩凉天。月和团扇圆。
吏隐如禅隐，琴书当簿书。持将怀古意，来就野人居。竹老迟抽笋，泉寒未决渠。明朝春雨足，花下待篮舆。
冬日开门忽似春，温颜和气接如亲。贵能尚故寻村叟，醉误犹呼作舍人。茜旆空林行藓上，椹袍拂石坐溪滨。仍留雅咏酬虽晚，每看长先整角巾。
十八滩头波突兀，孤舟十夕不得发。蒹葭败叶鸣括括，江天霜满坠小月，乌猿一声一白发。
双松有古意，傲兀岁华永。根摩崖石坚，翠拂云泉冷。长风振涛音，华月度蛟影。洋上咏归馀，閒情契弘景。
有人来问我，如何向他道。丧身失命处，世人怕死到。三界唯一心，万法唯心造。不悟生死者，轮劫空招报。
自从失道人多岐，擿植冥行信所之。昨夜忽然寻得路，孤灯一点是吾师。月明方始觉星稀，烛照还知灯力微。若使世间无圣哲，草根萤爝总光辉。
不见雷峰顶，心知海寺东。闻钟疑隔岸，对雨忆长松。风鹤从来旧，烟霞此际隆。百年多病日，归思正无穷。
旧国人未归，芳洲草还碧。年年湖上亭，怅望江南客。骢马入关西，白云独何适。相思烟水外，唯有心不隔。
千年辽海归来鹤，骨相依然玉雪清。康乐爱山元是癖，渊明断酒信非情。邻人问事时时过，野老知名处处迎。三月闭门才一出，南风万顷绿畴平。
花瓷泛蜜小剂供，极有痛快鏖邪功。生枝滋味虽可口，流品故应甘下风。
故国平居有所思，江湖远适无前期。书签药囊封蜘网，清簟疏帘看奕棋。草木变衰行剑外，碧梧栖老凤凰枝。吏情更觉沧洲远，摇落深知宋玉悲。
摊书临断壑，倚槛近斜曛。为爱鸣寒玉，还因诵碧云。松涛兼淅沥，花梵更缤纷。输尔闲朝暮，经行坐卧闻。
久矣诗名著。记常从、屏间纸上，诵君佳句。作客荒乡多岁月，竟乏平生一晤。恰今日、芜城方遇。把酒看花欢笑极，惜轻帆、又指湘江路。是魏武，横戈处。好凭彩笔怀千古。更殊方、有人酬倡，弟兄欢聚。只是尊前新旧雨，添了许多离绪。君暂住、为君细语。此别虽怜千里外，尚南飞、鸿雁书堪附。莫更过，衡阳去。
民因吏扰愈荒疲，不得田园破一犁。此邑端须知令尹，春来处处麦连畦。
昼锁重门看雨卧，雾为车马风筛簸。恰似读书山寺时，独坐空庭松数个。
苦雨连日夜，佳月遭薄蚀。晚风散积霭，水天忽改碧。江皋放幽步，露下襟袂湿。划然湖海兴，如骥不受勒。扁舟系枯柳，渔子眠已熟。唤起勿作难，解缆破秋色。移我坐空旷，四顾竦毛骨。山空木叶脱，岸断石脚出。舍舟访邻叟，醉卧不纳客。何必见安道，意行无适莫。书生亦底事，忍冻犯蛟窟。可怜穷事业，坐恐清景失。归来定何得，索酒更深酌。上士不言喻，下士笑局局。太白下羌江，苏仙游赤壁。风流共一时，作诗记今夕。
独坐纱窗，听风凄雨苦。雕栏外、云歌柳舞。兽炉烟袅，有谁共、知心密语。又几回、漫托瑶琴，争奈琴心不许。寄题分韵，倚屏山、颦眉妩。蓦地里、闲愁无数。花笺砑就，难写愁肠千缕。细沈吟、试问愁来何处。为甚竟迷出路。
升旸宫里雪初消，便觉春风袭柳条。新酝嘈嘈泻轻碧，尽分和气浃狐貂。
呜呜城上乌，翩翩尾毕逋。凡生八九子，夜夜啼相呼。质微知虑少，体贱毛衣粗。陛下三万岁，臣至执金吾。
九州烟景杂尘埃，自爱吾庐住鹿台。百计不如归最好，五行只可问无灾。野园日暖花争发，贫屋春深燕自来。王戴风流千载下，水声山色更徘徊。林下寥寥宇宙宽，孤怀懒与世相干。穷通有限随时好，仁义相拘作事难。故国不知春后信，他山频在梦中看。棠梨花发幽窗下，游蝶不来风雨寒。
姑射仙人处子同，玉颜偏爱老来红。微酡绝与红梅似，雪染胭脂两颊中。
幸自心肠稳审，怎禁眼脑迷奚。招愁买恨带人疑。一味笑吟吟地。闲趁莺来日下，却随燕入乌衣。阿蛮风味有谁知。认得乐天词意。
郭外平芜迥，溪边小径斜。客行迷野竹，莺语隔林花。多景每难遇，孤游还自嗟。佳期竟何许，脉脉向春华。
歧路悠悠，看几载、软红如簇。算何似、一邱一壑，纡青拖绿。脱却尘衫乌纳在，推开瓦枕黄梁熟。只而今、立地便抽身，原非速。甚不必，离骚读。大无谓，秋风哭。但一周虎落，三间茅屋。却署休休名目好，试歌纂纂儿能续。也胜如、侧足走羊肠，邛崃曲。
一水濡须百里间，举头遥见水西山。微波不动又终日，安得扁舟送我还。
小雨如膏渍陌尘，一沟寒碧晓生鳞。馀年巳自无多子，更向途中见早春。
稻粱离离兮稂莠骄骄。麒不可以偶狼兮凤不可以侣枭。求羊无人兮钟子寂寥。哀风觱发兮原野萧条。四顾彷徨兮忧心且焦。若有人兮在山椒。携粮负薪兮啸歌以遨。黜陟无闻兮宠辱不摇。呜呼吾尔群兮去无待子招。临流泉兮倚逍遥。无斤我松兮无使柏也凋。
非男女相末山主，今古堂堂常独露。常独露兮见也么，清声藉藉播寰宇。
太乙光分照玉毫，蓬莱应得占金鳌。六朝藻丽原无匹，八代声华此独高。姓字双钩悬桂魄，鲲鹏六月起云涛。凌烟阁上连牛斗，喜见朱轮映锦袍。
平生汪子交情厚，十年同巷更稀有。日日天衢比马归，夜或纵谈月挂斗。心亲直置形骸外，岂有物色阻携手。近营别墅足丘壑，忆向春前乞桃柳。谁能助长烦智力，要令生气充户牖。先生固是羲皇人，侧身竟落乾隆后。年来万事足悲咤，暮唶朝唏如疾首。既念大弨挂空壁，聊复千金珍敝帚。眼看世事纷棋局，安论文章覆酱瓿。青天白日了无事，紫蟹黄花几重九。王尼居处沧海流，杜陵老屋秋风吼。且喜官斋得閒旷，扫除一室意不苟。浮花浪蕊雨淹尽，纷纷泥尘同一垢。最念东篱乾净地，醉倒且击秦人缶。手揽一枝聊自慰，后时独立差可久。结根失所古所叹，且从忧患养年寿。
褒斜分法知谁继，瘦硬应推吊比干。风荡齐碑成一律，修罗雄峻独为难。
骨裹皮兮皮裹骨，大随放出辽天鹘。东西南北谩抬眸，不知已过新罗国。
春风行李万篇诗，明月归舟几片碑。千载岫云佳话柄，两年怀玉淡生涯。已闻北阙飞丹诏，早趁南薰度赤墀。历历口开天下事，直声元是九重知。
五云阿阁聚鸾凰，岂有鹪鹩合并翔。附翼本因风浩荡，托身多幸世明昌。频占好梦池生草，愿比遐龄日在桑。锦轴瑶篇春拜赐，玉堂连夜起虹光。
我昨来馀杭，孟陬值杓建。春色正融怡，皇华纡眷眄。言此佳山水，巧丽极怪变。有如画屏风，罗列围四面。城南古浮图，又为一郡冠。联驱松径中，信步苍崖畔。莓苔粘履屐，虬枝拂簪弁。纵览识高深，顾慕增诧叹。心迷真赏奇，意觉旅游倦。物色虽难穷，指注亦粗遍。楼台郁相望，无异挂盘线。向非适幽遐，何由尽闻见。惟昔吴越君，塔庙务华焕。依山镌大像，叠石累高岸。经构无已时，赀费岂复算。较其舆地中，佛寺占过半。荣华一朝尽，金石空残片。款识刻犹存，排衙行不乱。虚亭复增修，郡府馀壮观。故人柏台彦，早岁历监殿。自从交臂来，几回伤聚散。声光日以高，使节复频换。江湖偶追陪，旬浃停车传。更有山林期，兹焉适予愿。
晏坐深巷中，门少车马迹。穷愁借诗遣，八极困挥斥。故人有王子，时作坐上客。王子之于诗，嗜酷久成癖。饥寒不自念，渊响出金石。昨持牛腰卷，示我平生获。开卷王孟语，神似非刻画。有时写酒意，几闯元亮席。咏叹发长言，间竟入元白。短章不经意，乃坠宋贤格。寒斋把卷诵，斜阳澹将夕。墙头数点山，时露海天碧。十年走吴越，万里行幽燕。射策屡不售，剩有空囊悬。一官落儋耳，渡海轩吟肩。官卑人自高，学正斋乃偏。炎天不飞雪，寒在先生毡。松醪酌椰瓢，持以酹三贤。此时诗益佳，骨格殊苍然。岂惟吟土风，民瘼尤拳拳。平生稷契怀，自信穷益坚。曰归曾几时，世界屡变迁。颇闻炎海中，奇甸垂蛟涎。灶鼍不可梁，欲济何能前？故山久栖迟，将老诗人间。一卷聊自娱，堂堂惜流年。手热海南沉，烟结郁不宣。何许鹧鸪村？乃在梅花国。花落梅子青，生为鹧鸪食。鹧鸪工越吟，自唱南不北。诗人发乡思，对尔泪沾臆。归山岁之暮，寒巢敛羽翼。手持鹧鸪诗，自写梅花侧。京雒多黄尘，白日闇将匿。海风吹九垠，雷雨大阴黑。出门旷四瞩，天地满荆棘。此时鹧鸪声，更唱行不得。山田瘠可耕，且艺尔黍稷。无以释穷愁，将诗慰食息。岭南论流派，独得古雄直。混茫接元气，造化入馋刻。百年古梅州，生才况雄特。宋公执牛耳，光燄不可逼。堂堂黄与李，亦各具神力。我欲往从之，自愧僵籍湜。耆旧今凋零，思之每心恻。诵君鹧鸪诗，令我恍动色。梅花落空山，风雪途未塞。展卷此留题，飞香洒寒墨。
明月山前明月池，两崖壁立类磨治。浯溪未识应相似，好刻中兴第二碑。
东风一夜迎春入。连天衰草争回绿。昔梦已无踪。飘灯忆酒浓。贼中辛苦稿。十载扬州老。字字动江关。暮年庚子山。
此轩胜事有谁论，霜夜相从共一樽。叹息摩挲旧诗句，只今犹喜有曾孙。
远公无定迹，心与白云闲。瓶锡春风里，帆樯暮雨间。鸟啼临水树，猿响隔溪山。此际随缘去，家林几日还。
秋入高林晓色鲜，晨钟敲彻寺楼烟。柳边洗钵僧三两，塔顶看云象万千。西竺尘埋三世佛，南宗花散四禅天。风幡不动心何动，晏坐空山意黯然。
坎壈中年坐废人，老来貂鼎视埃尘。铁霜带面惟忧国，机阱当前不为身。发廪已康诸县命，蠲逋一洗几年贫。归来又扫宽民奏，惭愧毫端尔许春。
绿芜迷渚水漫沙，断岸无舟路转赊。细柳已黄千万缕，小桃初白两三花。烟中晚棹兼沤远，雨里春旗趁屋斜。野趣莫嫌浑寂寞，近来沙觜有人家。
闯门不乏远方朋，辟席浑如问话僧。笔底烟云无尽藏，谭间霜霰不寒凝。身行建德欢谣里，人在春台瑞日升。老子生涯漫訾省，拥书犹傍短檠灯。
晓风飞去片花吹，暮雨低来折柳垂。愁绝子规声欲断，美人独立意迟迟。
中虚髣髴此君容，树号婆罗世未逢。凿就团团置髹几，诘朝便册管城封。
山名丹凤未应虚，为有高人始结庐。种菊经年堪自老，味兰如昔肯忘予。缄来开视惊时久，梦里相逢叹日疏。无耐凤雏亦飞去，从今谁寄造门书。
五两风生楚客归，梦魂先已到庭闱。九疑舜冢苍梧野，三国周郎赤壁矶。天地茫茫人自老，古今历历鸟空飞。若逢李白烦相问，别后平安一字稀。
洛水美赪鲤，入河西去时。三春登玉浪，一日到天池。垂钓岂容羡，小鳞应莫随。腹中无匕首，已不助吴儿。
春城孰云乐，日日折垂杨。识面苦不早，离思何太长。住山厌薇蕨，浮海倦津梁。万里图南翼，持君三月粮。
收敛精神入太清，藉茅无计遣书程。两三别驾风随动，十数花封月最明。露冕江山无愧色，攀辕天地有真情。东风欲别仙城树，满路啼莺是颂声。
古人惜昼短，劝令秉烛游。况此迢迢夜，明月满西楼。复有盈尊酒，置在城上头。期君君不至，人月两悠悠。照水烟波白，照人肌发秋。清光正如此，不醉即须愁。
鲁连谢去都无事，范蠡归来未了心。三十馀年穷学道，而今方识古人深。先生齿发今如何，我发秋来白又多。若与先生论出处，江门只好听渔歌。
群阴侮阳德，雨阵春嘈嘈。白晓惨成夜，瓦口生飞涛。凝云列山鞘，冷气攒衣刀。径闹有松竹，庭卧唯蓬蒿。花淫得罪陨，莺辩知时逃。隰苗出水短，木菌随日高。微吟雅于乐，快饮甘如膏。朱曦待未见，天盖空牢牢。
谤东家丘如狗，誉太史儋犹龙。卿可自用卿法，吾未始出吾宗。
帝诰皇坟味有馀，万几无暇旋生疏。终须别置三千女，分记金华殿里书。
铜琶牙板，数词家名手。柳腻苏豪孰兼有。豁双眸、舅氏乐圃词钞，真莫怪、脍炙骚坛人口。慈亲题语在，记得年时，曾向妆台课停绣。篇什富珠玑，击节人亡，低唱罢、泪沾红袖。愿本意、早填谒金门，使屈姊、舒开夜台眉皱。
谁提明月天上悬，九州荡荡清无烟。天东天西走不驻，姮娥鬓霜垂两肩。中有桂树万里长，吴刚玉斧声阗阗。顾兔杵药宵不眠，天翁下视为尔怜。颇闻昔时锦袍客，乃是月中之谪仙。帝命和予羽衣曲，虹桥一断心茫然。竹王祠前雾如雨，踯躅花开啼杜鹃。月在天上缺复圆，人间尘土多英贤。举杯问月月不言，风吹海水秋无边。沧波尽捲金尊里，清影长随舞袖前。相期迢迢在云汉，呜呼此意谁能传。骑鲸寥廓忽千年，金薤青荧垂万篇。浮云起灭焉足异，终古明月悬青天。
龙驾回层霄，阴冲伏照光。圣人一万岁，有道过虞唐。我与二三子，群佩争翱翔。玉京陈义问，金匮发冥藏。春容丽藻绘，晨色泫孤芳。停思候物媚，沉思郁难当。愿及西北风，驰之通建章。
昔汝襁褓时，最为大父怜。挈眷予北征，亲抱临舆箯。情景犹昨日，回忆何凄酸。长成适外家，吾母意所欢。俜伶拜辞祖，泪下如涌泉。相视惨至骨，尽室皆潸然。汝婿称谨厚，众雏亦娟联。福报岂云薄，绝少开容颜。神伤丧乱际，胆破畏途边。诸孙怜幼痴，号泣环我前。人生岂有此，老泪为枯乾。
无我那虞物所侵，从教物与我相寻。云头翻墨任浓淡，山顶泼蓝随浅深。春色若空疑有著，天工虽巧实无心。可怜杜宇空多泪，更笑黄鹂强好音。
众鸟各归枝，乌乌尔不栖。还应知妾恨，故向绿窗啼。
玉女扫天净，雍观掠江宽。问君何事底急，夜半挟舟还。三岛眠龙惊觉，万顷明琼碾破，凉月照东南。碧气正吞吐，满挹漱膺肝。烟篷上，乘云象，噭天关。人间已梦，我独危坐玩漫汗。螭殿黄昏未锁，鹤氅翩跹蜚下，共吸酒壶乾。兴罢吹笙去，风露五更寒。
不学踰垣与闭门，诛茅先卜远人村。钓鱼矶在平如席，坐对青山无一言。
山农居负山，呼集来苦迟。既来授政役，谣诼谓余欺。按省其家赀，可忍鞭抶之。恩言谕公家，疑阻久乃随。滕口终自愧，吾敢乏王师。官宁惮淹留，职在拊茕嫠。所将部曲多，溷汝父老为。西山失半壁，且复下囊辎。啼鸦散篇帙，休吏税巾衣。石泉鼓坎坎，竹风吹参差。书冷行熠耀，壁虫催杼机。昏釭夜未央，高枕梦登巘。
蒙叟云聃死，当时有吊宾。始知关尹子，迂诞诳愚人。
自君之出矣，孤枕夏犹寒。况闻沙塞苦，秋冬衣又单。
松竹连阴古寺傍，解衣閒坐就清凉。微吟缓步归来晚，处处山蝉送夕阳。
吴姬歌，歌声宛宛歌情多。当尊一阕且呼酒，酒遍馀声无奈何。春风颠狂亦如我，坐见花外摇湖波。
重客临邛似长卿，十年词赋早知名。琴心不作求凰曲，旅思翻弹别鹤声。把臂论文今夕酒，暮云春树异时情。羡君家住千峰上，雪霁开窗坐玉京。
桃花灼灼水潺潺，隔断千山与万山。生怕渔郎漏消息，不流一片到人间。
又是重阳叶落时。得风庭树各凄凄。纵教睡好原无梦，何必寒蛩彻夜啼。天欲晓，月移西。起来还著旧秋衣。泪斑酒黦无寻处，敢向西风怨别离。
谢故人、可怜豚犬，新声双管齐奏。云间雁足随秋至，中有相思红豆。时变骤。记花月梨村，举酒双携手。一杯相寿。奈劳燕分飞，鴳鹏异路，彼此回肠九。鸥盟订，早在好春时候。岁寒那肯轻负。几经猿鹤虫沙劫，自顾幸存胫脰。盈泪袖。叹毁室鸱枭，鞠育空回首。愁怀遣否。想养鹤能翔，种梅未老，奚虑逋山胄。
大江浩浩来天地，最忆乘流万里行。击楫每当杨子渡，卜居欲向锦官城。瞿塘晓峡孤猿断，赤壁秋矶一鹤横。烂醉绿尊还采石，米家船里有馀情。
海上孤峰削不成，春来延眺薜萝清。杯倾竹叶青山醉，石扫莲花彩笔横。飞盖低松云欲坠，行歌出谷鸟初鸣。孤臣莫洒中原泪，一谪长沙万古名。
久已休官卧紫阳，故园稍复葺荒凉。虽无厦屋千间广，尚有书檠二尺长。清赏五更花过雨，珍烹十月菜经霜。客游漫惹兴亡恨，早觉归心晓夜忙。
新绿回环暗竹扉，静中物物总天机。啼莺戏蝶浑如旧，莫是春风尚未归。
萧寺姑分一日光，人生同调稳相当。空斋夜语规前哲，带酒论文恐老狂。三献三休真琬琰，一前一却笑螳螂。君家江左才名旧，会向长涂一振骧。
过雨池塘凉气早，落花门户乱红多。松亭石上题名处，谁剥莓苔看在么。
南冈何高高，上有郭生墓。苔藓没断碑，已失双柏树。裤褶径相遗，早知形骸寓。未愁处仲忍，危词藉一悟。可怜石头城，近逼南街路。钱凤尔何人，郗超死已暮。独叹青囊书，何如《尔雅》注。善《易》不言《易》，学人守其故。
清娥画扇中，春树郁金红。出犯繁花露，归穿弱柳风。马骄偏避幰，鸡骇乍开笼。柘弹何人发，黄鹂隔故宫。
薄暮垂虹去。正江天、残霞冠日，乱鸿遵渚。万顷云涛风浩荡，笑整羽轮飞渡。问弱水、神仙何处。翳凤骑麟思往事，记朝元、金殿闻钟鼓。环佩响，翠鸾舞。梦中失却江南路。待西风、长城饮马，朔庭张弩。目尽青天何时到，赢得儿童好语。怅未复、长陵抔土。西子五湖归去后，泛仙舟、尚许寻盟否。风袂逐，片帆举。
桂闻与我双白璧，不若司马陈公一见识。兹言入耳久飞魂，欲向云霞望颜色。自怜短弱不胜衣，几向风林嗟羽翼。局处幽岩春复春，衡门泌水渐湮沦。贫如东郭常穿履，又似朱公欲负薪。去年射策阻金门，今年寥落滞荒村。三岁星辰徒怅望，威凤祥云隔晓暾。偶乘疲羊初入郭，旌旗正喜过长薄。褐衣布履抵辕门，将军引见神仙阁。草野之氓礼数疏，请公无怒轻吹嘘。手校艺文惊太乙，一朝掷示等璠玙。平生不解伺人颜，因公剖尽肺腑间。荆轲匕首何辞死，要离燔毁讵足艰。岁月光阴不相待，悠悠世事风云改。遇公犹未阅穷秋，白玉青蝇谢光采。始信人间行路难，不独羊肠九折盘。公侯富贵尚如此，况乃下士无贫寒。公归林木藉清阴，终抱当年济世心。圣主阳明烛万里，薄蚀讵肯妖魔侵。虽然云影满丹壑，未许初服抽华簪。韩生此时正鼓枻，欲往淮南结幽桂。短褐从公踏翠岑，东山暂可容清憩。
太常东署中，五年足栖集。南风多爽昪，春梅未湫湿。儿子此生成，琴书此敦习。逼迫徙詹事，后者来何急。出门别井灶，致词如欲泣。临去几回首，向后恒过入。昔作主人居，今向宾阶揖。已悲题字灭，稍呀新堂葺。触迹有思存，循年真怅悒。旧隶犹瞻叩，比邻都问及。坐深难可留，檐庭去犹立。百年浑似此，前人互通执。弱心诚自嗤，怀来非可戢。
涉江真畸人，山水兴不浅。筑庵傍林舍，宿愿久未践。偶然获此卷，失笑颇自遣。居然洞庭西，缥缈窥叠巘。乱作今五年，歇浦等潜遁。湖山嗟被污，欲往空馀愤。卷中乾净土，寄意固已远。画人辛至乙，巧合事犹罕。我生实胥门，羁吴亦忘返。何时结夫子，聊作寻梅伴。所忧名为累，姓字端可变。身阴焉用文，相视应一泫。
汉祖原无赖，唐宗出庶民。凤阳天子贵，提剑扫胡尘。
晴雨分江各一天。清狂湖海早相怜。何郎词笔领春先。借得光辉生草木，驱将才气领山川。几时樽酒更留连。草长莺飞引客程。回车门巷笑相迎。不缘初见始心倾。尘袂未销新旧泪，浩歌空遣寂寥生。一时哀乐两难平。
记得年时。罗敷未嫁，碧玉初笄。纨扇深遮，双螺高绾，刚解相思。花前珍重幽期。更恰好、灯昏篆微。半饷偎人，十分浓醉，一味娇痴。
清澜海上血流盈，水寨犹屯防守兵。反侧杨么浑未定，未知何日见澄清。
秋夜萧萧雨未休，碧窗欹枕忆神州。霜风会见清南徼，未必轺车久滞留。
门掩新阴孤馆静。杨花却解来相趁。几日方知因酒病。无憀甚。脱巾挂壁将书枕。见说落红堆满径。不知何处游人盛。自笑扁舟犹未定。清和近。寻诗已约兰陵令。
白鸟远行树，玉虹孤饮潭。四五片霞生绝壁，两三行雁过疏松。抛芥子降颠狒狒，折杨枝洒醉猩猩。
论菊何心傲，生时失众芳。未须多晚节，政似委严霜。北地飞飞击，东篱冉冉黄。屑冰和露下，薄命有谁当。客去重阳远，花寒一夜长。朝来有佳色，未放早梅香。
壤色拥行肩，南方应有缘。归艎素车浪，宝戺赤城天。宴树春园密，谈花画祴鲜。凭师无阂智，呵黜二宗禅。
渔舸汀鸿外，霜天似水清。更无花上月，新句与谁评。
东堂西畔有池塘。使君棐几明窗。日西人吏散东廊。蒲苇送清凉。翠管细通岩溜，小峰重叠山光。近池催置琵琶床。衣带水风香。
倚棹短亭西，吹尘认旧题。水添春岸阔，云压暮山低。沙觜鹭初宿，树头乌自啼。故人今不见，惟有草萋萋。
良时不再至，离别在须臾。屏营衢路侧，执手野踟蹰。仰视浮云驰，奄忽互相逾。风波一失所，各在天一隅。长当从此别，且复立斯须。欲因晨风发，送子以贱驱。
桃花吐蕊旋成子，桦烛煎心久化烟。犹喜雏孙相慰藉，书声时透晓窗前。
万里桐风吹素天，清虚楼閤澹娟娟。人间谩爱凉如水，枕上空疑夜是年。兔影斜涵丹桂陌，鸾声细落白榆烟。晚来斗帐寒香透，只恐萧郎骨已仙。
投老几三黜，郊居更一迁。江山相映带，风物自清妍。妙墨移新榜，清诗失旧镌。地偏无俗辙，境胜赖前贤。气浃冈峦润，荣滋草木鲜。双泉今莫辨，异味岂虚传。馀润分畦圃，支流给市廛。幽嵌锵玉佩，石罅涌玑璿。沥漉闻朝汲，淙琤搅夜眠。甘寒通沆瀣，精洁秘蜿蜒。奔驶观洄洑，泓渟有折旋。滂沱苏旱岁，清冷变炎天。雁过空遗影，僧来忽误禅。澄澜涵璧月，暗谷响朱弦。梦想千岩秀，徜徉一壑专。使君常倒载，别乘屡加笾。隔竹闻茶臼，临池泛酒船。尘襟如可洗，来此弄潺湲。
罢浴清溪步夕凉，四檐风月宿僧堂。依稀却忆高曾上，桑梓连阴是故乡。
并岸菰蒲浪泊船，野凫披翼护雏眠。一川花气新流水，万壑松阴小洞天。老去衡门深草径，年来斥卤又桑田。曲肱疏食皆真乐，却笑陶朱学计然。笔床茶灶矮蓬船，绿树重阴起晏眠。驯鹿暮归溪上月，惊鱼时破水中天。邻鸡傍午催豳馌，灵雨通宵足舜田。愿取西成人共饱，醉乡深处乐陶然。湖边人识米家船，松月槐风伴我眠。蜃气萦回成海市，山光香霭入云天。携锄不剪庭前草，束带躬耕墓下田。欲觅洪崖何处在，登高凝睇思茫然。
赵媛燕姬作队，秦娥卫女成行。尽日纶巾羽扇，弦歌豆蔻花傍。
我忆弦歌武城宰，流风馀韵今安在。卓哉吕侯英妙年，碧梧翠竹何娟娟。却金海隅光使节，寒露玉壶浸霜月。牛刀小试鸣南州，长天雕鹗横高秋。丹诚烱烱慈仁父，反风灭火并伏虎。琴堂有教肃簪裾，犴狱虽设期空虚。南邻北里童与冠，含哺鼓腹相泮涣。春郊桑柘涨丛丛，秋原禾黍迷西东。邻封野人拜佳政，乐与舆人共涵泳。桃李阴阴清昼长，牙签玉轴森琳琅。列圣群贤屹相向，蓍龟指南如视掌。河海何曾择细流，泰山固不辞土壤。百尺竿头事若何，濯缨一曲沧浪歌。
素娥新出貌，掩映照池塘。不识清辉影，心疑月有双。
啸歌回首迹都陈，又见风光转绿蘋。弱婢营盘供饯岁，老亲剪纸写宜春。团圞好借尊前酒，僾忾难通画里神。但愿承欢依膝下，年年常作帨鞶身。
谁传石末首青州，邺砚今推第一流。更好岂堪濡化笔，报琼终念木瓜投。
绀宇环天第，青苔琐汉宫。翠华雕辇去，露榭舞衣空。风散琼林绮，花流温沼红。玉人抱银钥，羽校列云中。
春深春残春逝去。山泽畔、行吟无据。独夜迷归路。一星如月，桥上空凝伫。桥下星浸光一掬，有流水、及时相语。肯为相留否？万荷倾盖，相候还如许。
囊空未办买山钱，壮志随人祗自怜。千里乡关愁梦里，几年踪迹瘴江边。回溪重困南抟翼，异县还寻东去船。何日苍崖结茅屋，与君风雨对床眠。
登登山北路，面面对斜阳。云宿溪松暗，风吹晚稻香。空山无酒馆，古驿有茶洋。小憩思民隐，惊秋鬓欲霜。
北去南来策蹇驴，偶然过我古玄都。虽无千树桃花赋，却有三秋桂子图。贺老挂冠方赐剡，张翰命驾已归吴。酒边说尽兴亡事，空羡陶朱据五湖。
搔首长安望阖闾，风烟漠漠九秋馀。正思黄叶南朝寺，忽把飞云慧远书。东壁磨碑知有待，北窗悬榻竟何如。自怜白首无禆补，虚弃閒缘卧直庐。
碧鲈红稻江村市，淼淼重经此。夜深水调起邻船，记得不曾听已十多年。北风渐酿篷窗雪，心事和谁说。匆匆忘发大雷书，望里汀花沙鸟暗南湖。
宣尼万古帝王师，可叹荆榛没古祠。重整庠宫阐文教，颙观日月再明时。
堪笑又堪嗟，人生果若何。宜将万端事，都入一声歌。世态逾翻掌，年光剧逝波。静中真气味，所得不胜多。
薄暮师归不肯从，昏黑七圣皆迷踪。久倚门闾望不至，恐陷虎口蚺腹中。岂知壮志直前去，穿贯兽穴飞云峰。三生笑坐三生石，眼轻四百归鸿蒙。蒋生蒋生真士雄，踏碎五岳成虚空。
雨寒不寒苔藓紫，霜落未落杨柳黄。野鹰饥啸兽择肉，边马战摧乌啄疮。兵氛甚恶寸心折，剑无恙，双毛苍。极知三百六旬气月短，其奈二十五点更漏长。
梨花澹白自成村。花下不开门。春愁更与谁道，凭燕子话黄昏。帘乍卷，觅巢痕。与销魂。问伊求处，绿草天涯，有个人人。
晓日都门道，春风送客行。转轮明主托，规戒故人情。政事忙多错，嫌疑谤易生。至诚能动物，元不在声名。
雪后闻君策马蹄，长缨自请系撑犁。光华剑佩伊吾北，弹压风涛瀚海西。汉苑秦关愁外眼，边花塞月醉中题。归来听履星辰上，谁道淮阴假镇齐。
玉斝浮菖虎，金盘馈鳈鱼。研丹聊作厌兵符。何必城头一女、当千夫。雨过山如洗，风来草似梳。佳人不惯手谈输。却道如今重赌、选官图。
越女为驱虏，朝来揽镜慵。欲梳新堕马，忍。
茂苑元宵亦盛哉，千红百紫雪中开。牡丹自是吴门有，莲莟移从都下来。光射琉璃最精彩，吐成螮蝀贯昭回。归船尚有残灯在，更与儿曹饮一杯。
扁舟三月到江城，匹马先寻北郭生。雨过小楼春寂寂，鸟啼修竹晓嘤嘤。家无黄耳传乡信，门有苍头记客名。见说终南真可隐，剩判秋色为君清。
四檐寒雨滴秋声，醉起重挑背壁灯。世事不穷身不定，令人闲忆虎溪僧。帘幕萧萧竹院深，客怀孤寂伴灯吟。无端一夜空阶雨，滴破思乡万里心。
全晋山川气象开，满城烟树拥层台。土风旧有尧时俗，人物今无楚国材。千嶂晚云原上合，两河秋色雁边来。昔贤胜赏今陈迹，落日登临画角哀。
五十行过二，双鬓飒秋草。平生素心人，谁与共兹抱。今年庐山下，得子恨不早。岁月幸同庚，诗书复同道。惟应山南北，云母夜堪捣。独生有先期，回崖讵难到。丹经不我诳，白发须一扫。看公须眉苍，杖钺督征讨。
忧怀判与菊无私，柰此篱根烂漫枝。彊借陶瓶应秋事，因将病眼洗寒姿。梦中笑口簪花伴，枕上清斋止酒诗。小阁纸帘岑寂地，药烟零乱鬓丝垂。
夜宿姜峰寺，晓投刘店村。秋光随杖屦，逸兴满郊原。短句时时得，何人细细论。凤凰山下约，回首欲飞翻。
风生回渚玉涟漪，秋晚茆檐白日迟。一事不经心境寂，离离松影坐来移。
顽云沈沈障碧空，雷车夜发轰残冬。雪花融液作苦雨，万感楂丫如乱峰。入门把臂忽倾倒，今日重逢郭有道。如何便放湖边舟，识君苦迟别君早。延陵公子翩然来，相看身世俱尘埃。下床动足各万里，不如且尽尊中醅。作歌赠君君已醉，画君穷途两行泪。悲欢聚散徒纷纷，一笑明蟾梦中坠。
南浦三篙水，归人五日粮。寒沙晨起雁，古树夜经霜。久客复去国，有情知望乡。鬓毛浑欲变，鸣笛不须长。
锦鳞吞饵浮丝摆，樵父两岸皆怜爱。直透龙门头角改，谁能怪，为霖方显灵通大。
达人胸次与天宽，到处浮家得细看。满盌莼丝浮碧色，不妨邀客话儒酸。
池阁初成眼豁开，眼前霁景属微才。试攀檐果猿先见，才把渔竿鹤即来。修竹已多犹可种，艳花虽少不劳栽。南昌一榻延徐孺，楚国千钟逼老莱。未称执鞭奔紫陌，惟宜策杖步苍苔。笼禽岂是摩霄翼，润木元非涧下材。鉴己每将天作镜，陶情常以海为杯。和君诗句吟声大，虫豸闻之谓蛰雷。
野禽亦晓稻梁谋，生计胡为没一筹。世俗不知婺妇戚，问予破产欲何求？
我生受之天，哀乐恒过人。我有平生交，外氏之懿亲。自我慈母死，谁馈此翁贫。江关邈消息，生死知无因。八十罹饥寒，虽生犹僇民。作梦来哑哑，心肝何清真。翁自须发白，我如髫丱淳。梦中既觞之，而复留遮之。挽须搔爬之，磨墨揄揶之。呼镫而烛之，论文而哗之。阿母在旁坐，连连呼叔耶。今朝无风雪，我泪浩如雪。莫怪泪如雪，人生思幼日。
倚栏吟未稳，把酒问溪山。今日又添岁，一冬无此闲。梅花依竹静，雪意避春悭。次第灯期近，重逢一解颜。
已到苏州未到常，惠山孤秀蔚苍苍。一峰飞下如奔马，万木深围古道场。锡骨中空都是乳，玉泉致远久偏香。眠云跂石梁溪叟，恨杀风烟隔草堂。
玛瑙坡前树，春来亦著华。雨晴烟乍敛，浓艳斗朝霞。
五杂俎，天上云。往复还，红日曛。不得已，谏周君。五杂俎，绮绣裳。往复还，明月光。不得已，诛王郎。五杂俎，秋汉星。往复还，春夜萤。不得已，脩六经。
流水何山分，浮云空中遇。我生无根株，聚散亦难固。忆昨斗龙春，岩栖侣高步。清怀去羁束，幽境无滓污。日落九峰明，烟生万华暮。兹欢未云隔，前笑倏已故。四时难信留，百草换霜露。离襟一成解，怅抱将何谕。惊泉有馀哀，永日谁与度。缅思孤帆影，再往重江路。去去忽悽悲，因风暂回顾。
矗矗万琅玕，风枝带露寒。何当傍金阙，天子御楼看。
禄勋一月主恩频，驽骨那堪作仆臣。绳纠向干墀仗马，塞渊犹欲厩充麟。况逢大宝登龙会，敢负千金买骏人。最是三韩烽火急，霜蹄何日净风尘。
嗷嗷鸿雁肃肃飞，秋风南征春北归。分行已深兄弟念，哀鸣复重民生悲。吴江水深楚云断，美人银筝动清怨。忍将尺素寄远游，万里遥天寸心乱。西风冷入芦花秋，稻粱晚岁难为谋。潇湘秖今多旅客，有声莫度岳阳楼。
汉家陵阙已苍烟，鲁国灵光独岿然。卫玠音闻永嘉末，陶潜诗著义熙前。可怜阁下投几死，不及车中寝获全。寄语牙郎莫酬价，椟中韫玉可求旃。
仙人昔住紫琳房，一旦翩然下大荒。久悟客尘无自性，故应福禄未渠央。徙居邂逅成嘉遁，捧檄因循愧漫郎。愿借寒潭千丈碧，年年此日奉华觞。
月西窗正黑，天色向黎明。坐数传筹者，沈沈杀五更。
万叠青山绕帝城，城南竹杖喜春晴。游人多问华林苑，谁解长干寺里行。
太行无际碧天愁，榆塞褰帷万古收。紫气东盘沧海出，黄河西抱汉关流。櫜鞬忽动双鸿暝，刁斗频敲万马秋。薄伐到今仍列戍，教人无赖说并州。托御当年惜未同，叱车今旦指秋空。千峰竞吐嵯峨日，万木长交惨淡风。滴博高疑唐旧戍，虒祁远是晋新宫。亦知雷雨非全妒，不遣人间句并雄。
世界恁么热，今日何似昨日。庭柯一叶落，前秋不觉后秋。通方达士未举先知，不是俊流徒劳啖啄。
晋七贤欤，唐八仙欤。胸吞万古，气高九天。粪土轩冕，膏肓林泉。造性命之阃奥，眇文章之蹄筌。见李耳于树下，参伏羲于画前。爰养素于黄庭，亦存神于丹田。既万累之尽扫，惟一真之独全。生涯无他，糟丘酒船。画史游戏，醉态蹁跹。或相舁扶，或相攀牵。或袒而舞，或跣而眠。堂堂八尺，如颓玉山。烱烱一寸，如珠在渊。老夫一笑知其然，非愚非痴非狂颠。
漫天飘泊雨初晴，瘦尽风情百感生。辽塞当年垂老别，长安三月丽人行。忍抛秾艳供痴蝶，閒话凄凉剩晓莺。二十四番容易过，鬓丝潦倒最分明。
五霸递征伐，宋人无战功。解围幸奇说，易子伤吾衷。唯见卢门外，萧条多转蓬。
直须意遣凡庸道，所以难言论秘奥。先令顿悟了然空，方扣玄关驱烦恼。
野人不入俗，裋褐分田舍。由来黄犊车，不受尘中驾。空床蟋蟀边，阴牖蒲萄下。适然契幽怀，推枕起中夜。粲粲东篱花，如为时节好。冥冥花上蝶，婉娈死亦抱。神仙那可求，姑欲学不老。去去人世间，高步撷瑶草。
妾昔深闺里，风情未尝识。独有如花容，婵娟自怜惜。愿言嫁得同心人，共驾双飞彩鸾翼。君时走马从东来，扬眉吐气万人开。当时鸿雁岂无侣，妾独怜君英俊才。一夕误逾垣，从君共君语。君指松柏枝，岁寒永相许。从君衣锦还故乡，蓬屋萧然但环堵。相守在贫贱，栖栖还共居。自除花压面，起结青罗襦。当垆涤器不知耻，迟君他日乘高车。一朝意气题桥柱，偶上金门见明主。十年词赋发成丝，纵博黄金只如许。才华备供奉，富贵能几何。文园病消渴，憔悴亦已多。金茎瑞露不得赐，起视云汉空星河。不谓羁旅馀，向来聘私室。旧好如尘埃，新情若胶漆。清晨起坐白头吟，哀怨凌天薄云日。哀怨复哀怨，娥眉空自颦。生来见事晚，怨妾不怨君。投珠掷璧不自惜，晚节末路当何云。妾已无复言，于君更何道。愿君与新人，欢爱永相保。莫贪春日兔丝花，亦作秋霜女萝草。妾有青铜镜，蛟螭蟠玉台。自君一为别，弃置生浮埃。志殊心异不在貌，珠帘绣匣宁劳开。案上龙唇琴，冰弦冷将绝。悲来试一弹，不觉泪成血。因君一曲凤求凰，误妾凄凉百年月。浪荡指明月，清光无定时。君心亦如此，中路岂不移。妾心怀冰霜，凛凛君讵知。君心傥有能回日，缺月重圆应可期。
陈君则友本天真，早把元方续季伦。二十年来勤教养，而今恰好结朱陈。二郎潇洒佩琼琚，百两婚成三月馀。孔雀屏前筵玳瑁，黄金帐里贮明珠。画堂萧鼓赓和气，龙烛辉双照德舆。萧史有郎玉为妇，不作家翁快亦如。君试听，庆佳妇，卜螽斯，一声声恭喜，多是为君功成承继耀门楣。
白鹤已仙去，碧山遗宝符。斋心扣灵阙，企石窥清都。云堂袅撑拄，百人可跏趺。白玉斲隆栋，青莲缀流苏。音人鍊液处，床第郁金铺。石乳累而长，交错如珊瑚。蛇行屡回互，磬折穷有无。恨乏嵇生识，鸟篆空模糊。时闻神钲鸣，地底越江湖。冥濛翳日月，窈窕通蓬壶。悠然遂云卧，心将天与徒。羽毛如可就，千载有龙徂。
贫家今日聚多钱。是荷钱。是苔钱。怪底三春、常费买花钱。乱撒东风浑欲尽，留不住，似榆钱。纷纷人世竞青钱。拔钉钱。捋须钱。绝胜嗷嗷、九府一文钱。昨夜邻家喧社鼓，频吹落，纸黄钱。
钜鹿树殷腥，黄河碧涛死。蛇豕偪荒林，鱼龙积断垝。缥渺丛台月，春风炤鼋水。邯郸孤堞悬，黄粱野祠峙。马影竞夕阳，鸟声沸{臼市}㞦。午移炊火新，秋合烟光紫。醉醒蕉鹿场，真幻莺花市。天地划然回，荣枯率尔驶。裋褐狎风尘，瓷枕认原委。稽首叩仙人，吾师注梦史。
秋乾始见石巑岏，一曲峰回即一滩。熊耳纷纷无路入，更愁涡底起波澜。
扁舟南下意迟迟，忽复西游叹路歧。久客蛮中愁毒热，将还宣室有佳期。交欢正忆风尘际，戎马深怜去住时。此后音书倍难寄，楚云燕雁各参差。
枳棘何榛榛，猿狖不敢下。芳苓何烨烨，雹霜不敢洒。骅骝驰曲艰，举足难宽假。所以古之人，犁锄聊自把。
微红嫩白。照水横枝初摘索。一梦扬州。客里相逢无限愁。黄昏院落。细细清香无处著。觅句持觞。鬓点吴霜不碍狂。
犹带他山润，来依宴坐深。谁云秋露滴，能节海潮音。积数尘难尽，微穿蚁可寻。但随君语默，用舍我何心。
万里去担簦，谁识新丰旅。好事些儿说与郎，奴是姮娥侣。若到广寒宫，但道奴传语。待我仙郎折桂枝，拣个高枝与。
大台锣鼓急喧天，莫道娱神似昔年。万事而今皆发展，龙腾狮舞也新鲜。
弄臣宁复解输忠，偶契琅珰一语中。富贵难亲贫易感，西来方忆曲江公。
粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，綵衣先辈过春关。
出守汝南城，应多恋阙情。地遥人久望，风起旆初行。楚庙繁蝉断，淮田细雨生。赏心知有处，蒋宅古津平。
远岫千重青似染，平林一望锦成堆。回塘渔艇不归去，溪上数家门半开。
愁起疲驴背，吟声入楚《骚》。江湖萦别梦，风雨恋征袍。驿草秋先歇，边云晚更高。时平多设险，旅夜看《龙韬》。
伊昔操柔翰，何期逐转蓬。克家辜旧德，报国竟无功。不朽高前训，所思维古风。愁增青琐秩，赋在明光宫。几度哀时命，微吟守固穷。幸生惭散木，不觉复雕虫。秘想开丹枕，幽思放八鸿。青山尝独寤，白社向谁同。夫子步趋远，烟村花木中。吟边贫是乐，静外气弥充。今日前闻在，一言千古衷。俗情不厌拙，文字若为工。何以循三省，新篇寄一通。高秋吟望尽，搔首更书空。
当时底事乞身归，万物何曾与我违。最是临行更肠断，海鸥犹自掠船飞。
六月暑烁冰力孤，渴病欲走卧西湖。正思烂雨除凡火，翻怪淤泥困坦途。颜鲁顿超书画妙，孟仁深苦涕洟俱。人间俯仰已陈迹，安问浮云更有无。
举觞问酒亦何如，四月初连五月初。出水大鱼看处好，望晴乾鹊报来虚。睡多梦熟还乡路，湿久蜗沿插架书。安得此身轻似鹤，云头松顶寄巢居。
爽籁爱虫吟，凄音悲漏永。青灯无定焰，照此心情冷。风生蕙帐寒，月满松窗静。万虑归寂寥，都忘荣辱境。
清标如玉树，四座觉风生。语有超超目，居无赫赫名。上天霖雨梦，九罭衮衣情。北望张平子，为君赋二京。
手撚蔷薇一凭栏，一年春事欲题难。惊鸿掠尽碧云去，雨匝蘋洲生暮寒。
云阳初献满筠笼，黄蜡新衣色半红。今日岭边空对酒，偷将泪眼望秦中。
故乡风俗重今夜，儿女班班列堂下。今当树折巢破时，羽毛零落怜枯枝。旅舍檐前一回首，上有白发下黄口。望空剪纸告坟墓，两眼泪接三杯酒。难道年年坐死苦海中，愿为落叶随飘风。
松擎翠盖竹含斑，卜得岩居近碧山。采药任从云外去，寻梅曾向月中还。投簪两鬓未曾斑，占断莲花第一山。养得西湖双鹤在，云间飞去又飞还。风花片片落衣斑，独倚萧墙看晚山。远渚睡鸥閒自稳，高林飞鸟倦方还。落花苔径点苍斑，水静池平影倒山。笑指白云谁管领，峰头放出复收还。
密云能雨自西方，不假巫■解息殃。地产固应滋物产，天凉那更挟心凉。未忧悬釜供苏爨，何事量沙作糗粮。临得颜公乞米帖，从今岁岁只珍藏。
笑铭崖笔倦，访雪舟寒，觅里寻邻。半掩闲门草，看长松落荫，旧榻悬尘。自怜此来何事，不为忆鲈莼。但回首当年，芙蓉城里，胜友如云。思君。度遥夜，谩疑是梅花，檐下空巡。蝶与周俱梦，折一枝聊寄，古意殊真。渺然望极来雁，传与异乡春。尚记得行歌，阳关西出无故人。
胜地天因驻跸晴，湖光一抹镜中明。风烟淡沲龙颜喜，帆影高悬画桨轻。
出仕谢招麾，还家美蕨薇。深居全素志，大路息危机。世变生呼吸，人情忽细微。床头周易在，舍此欲安归。
兰桡桂棹欲何之，正是荒江暮雨时。归路茫茫风又急，却怜漂泊在天涯。
长城血战窟曾腥，百二雄?不在扃。安得将军奋猿臂，生擒老上捣龙庭。丝纶远大承皇祖，爵禄分明点客星。借问东南多竹箭，君王亲发为清宁。山北山南应鹧鸪，舟来舟去似飞凫。上林卢橘熟何晚，子夜梧桐歌有无。青琐玉堂垂北极，翠翘金粉艳南都。瞻天目共高帆上，夜半横过海鹤孤。尉佗城对素馨田，日日香风度画船。十月梅花盈岛屿，二樵云气护神仙。堪窥载籍兰台里，不惜酣歌锦瑟边。报主实多梁阁老，风流游豫武宗年。
金屋深深合护持，春风倚槛斗腰支，玉颜微醉晕胭脂。百样娉婷难入画，十分富丽不宜诗，含情无语夕阳时。睡态惺忪唤未醒，云鬟斜亸看轻盈，人间那有此倾城。若待流觞春亦醉，不须烧烛夜还明，直疑香国梦中行。
暖风轻拨绣帘开，放入双双紫燕来。燕子似于人有旧，细衔花片落妆台。昼景逢春渐渐长，博山添爇半匙香。梅花一片娇无力，自趁晴风过粉墙。
为问林塘月，如何分外明。转怜河汉近，偏映竹松清。疑有羽人驾，杳无天籁声。庾公兴深浅，兹夕可相并。
金风吹落叶，玉露滴清秋。叵耐寒山子，无言笑点头。既能明似镜，何用曲如钩。
三关标重镇，自昔护边陲。观者堵墙立，纷然帘幕垂。欲谋千日醉，恐误十旬期。可喜中庭月，何妨尽一卮。
换尽年光，烛花依旧红如此。故家箫鼓掩胡尘，中夜悲笳起。拨冷炉灰未睡，忍重提、昆池旧事。明朝还怕，剩水残山，春归无地。彩燕飘零，玉钗蓬鬓愁难理。当筵莫劝酒杯深，点点神州泪。空忆江南守岁，照梅枝、灯痕似水。星沉斗转，北望京华，危阑频倚。
垂老从亡者，知为举世非。诸公胡不弃，异趣或同归。好乱犹难止，当仁孰见机。沈思言外旨，相感入精微。
望望春来一解颜，春多风雨怯衣单。柳烟漠漠山堂晓，梅雪纷纷水国寒。贫里诗囊当自佩，醉中匣剑共君看。交游肯作云翻覆，凿齿东来喜道安。
沟断清淮接浊河。扬州花月汴州歌。若教画手能描写，江北江南不较多。
中原烽火自妖氛，羽檄飞书处处闻。虎旅未閒金锁甲，龙池犹鍊水犀军。天寒古戍连衰草，日落秋笳惨暮云。六郡材官知不少，阿谁麟阁署奇勋。
风光三月帝城春，韦曲千家俯涧滨。燕酒共携拚酩酊，客衣频挽韨缁尘。青丝辔转花间骑，锦带穿来柳下鳞。醉后双童吹玉管，莫令催送渡江人。
横斜竹影夕阳西，半照山头半照溪。却喜班联鸾凤侣，不闻野噪鹧鸪啼。雨馀树滴猿偷果，风静花摇鸟过枝。水隐波翻鱼弄月，天空弹打斗星移。
四郊围合偃旌旗，百雉孤城道不支。空有张雷全节地，更无周汉复兴时。寒烟近水留遗迹，落日长松想令仪。生死固关伦纪重，简编千古令名垂。
百草各有种，春至不栽培。交情重故知，岂论才不才。相识十年初，再见天之涯。共饮一杯酒，粲若红颜开。人生有此乐，知复能几回。契阔几已深，矧尔病与衰。朔风从何来，吹白枝上梅。天寒日欲莫，又乃行色催。君去江水西，我归近天台。东西道路长，未可心膂摧。明朝碧云多，伫思良徘徊。
何年孤鹤此徘徊，引步仙风拂岛来。永夜月明秋万里，满空零露湿瑶台。
芋叶瓜藤绿满田，数家烟火接平原。溪分秋水绕孤屿，山障夕阳明半村。访鹤客来松下径，扫花童立竹边门。居安便是神仙境，何必桃源避世喧。
青山前，青山后，登高望两处。两处今何有？烟景满川原，离人堪白首。
葺茅古林隩，辟蹊崇石根。筱间伏惊犬，桂里过鸣猿。秾春花荫席，凉秋月滟尊。多君同远好，华札枉丘园。
衮衣黄幄殿中间，玉几凭临咫尺攀。跪迎炉烟宣履历，分明觌面识龙颜。
当年夹路绿参差，曾拥金舆拂羽旗。得地偶逃斤斧幸，闻风非与雪霜期。犹残腊火燔空腹，时有惊雷起蠹枝。想见妖灵占上象，龟山猎罢旧都移。古槐疏惨倚颓墙，病叶先秋已半黄。封植不知何岁月，彫零今困几风霜。老根傍出人供爨，蠹腹多穿马系缰。叹惜他年承爱赏，清阴曾借暑天凉。
琅函绛简蕊珠篇，寸田尺宅可蕲仙。高真接手玉宸前，女丁来谒粲六妍。金籥闭欲形完坚，万物荡尽正秋天。使形如是何尘缘，苏李笔墨妙自然。万灵拱手书已传，传非其人恐飞鶱。当付骊龙藏九渊，蹇侯奉告请周旋，纬萧探手我不眠。
三径蒋生里第，再见虞君客卿。多病增予归思，少年许子高名。
若有佳人兮下罗山，梅花兮为颜。何之兮庾关，返乎金马兮佩珊珊。猿鹤喜其见世兮，鹓鹭让其崇班。立乎云霄之上兮，恍乎烟霞之间。歌风兮可即，威仪兮不可攀。螭头翰墨兮春方寒，赋草兮漫漫。何以慰之乎苍生兮，庶几君子之遑安。
煦日亭亭昼渐长，烟藏幽砌蕙兰香。纤垂谢监园中柳，嫩折罗敷陌上桑。出谷晓莺迁绮树，入檐风燕语雕梁。瑶华欲寄岭头信，心逐白云归帝乡。
送斜阳无语背东流，风吹酒人醒。念飘萧天水，黄龙云跸，白雁江程。灰劫千年未冷，香火一龛青。飒爽英姿杳，烟语涛声。天上云车来也，乞残鹃唤起，柴市精灵。恨乘潮人去，碑碣奈中兴。是孤臣、行吟愁地，换一尊、风色让沤盟。沧桑感、又清流尽，何处新亭。
数行浓墨洒天涯，未许为农去国赊。老病三年南楚艾，春晴二月上林花。每惭左辖频虚席，已幸西垣不毁麻。温诏拜看重感激，微躯何以答皇家。
江岸蔷薇也自红，可怜夜雨落花丛。不如燕子知人意，个个飞来近短篷。
人定梦初觉，犹馀一线红；不谙海上事，误道是天东。
江山涕泪近如何，携手新亭感慨多。世事翻云兼覆雨，人生对酒且当歌。齐梁文藻愁中尽，屈宋幽灵梦里过。贫贱论交须爱惜，黄金无处买烟波。
湖西两马过金牛，屈指星霜二十周。山斗英灵还接我，共将文字了春秋。
翠深山带屋，绿净水通门。泉石情还重，丘园道自尊。种莎添野色，留竹护篱根。乐事惟心会，休逢俗子论。
塔影观空象外求，宁阳亦自有丹邱。诸天宝界浑无相，半夜光芒最上头。水国人烟浮岛出，山城霞气带江流。千年形胜镇南服，畏垒遗芳碣并留。
有客向余说，昨又到湖头。湖中翠奁未敛，湖畔水明楼。万本澄心堂纸，千页大观楼帖，百幅李营邱。盘礴此楼上，缥缈紫绨裘。风弄麝，波漾縠，浩悠悠。涌金门外新月，听足采菱讴。分付危栏飞槛，莫遣于祠岳墓，烟景触帘钩。贮酒兼贮茗，不贮古今愁。
礼极分符重，星随画壤明。鬼神窥将略，山斗俨儒荣。令肃鲸鲵窟，功收虎豹城。铁舟馀旧迹，铜柱契前盟。笑鲜雄酋组，言韬武士缨。来同光帝德，休战播天声。伐大心弥小，怀虚宠不惊。台端姑总宪，位正允孤卿。家庆芝英丽，亲筵豸綵呈。况闻南海曲，嘉谷答生成。
兰以比君子，所贵者幽深。黯然空谷中，远为人所钦。志士秉美德，如玉复如金。笃实而辉光，芳搴出乔林。偶然为时出，节义凛森森。下惬烝庶望，上当君王心。功成无所累，宿好在云岑。翰墨者谁子？妙年出江关。剪须事浮屠，游戏在云山。时将骚臣意，写入尺素间。嗟彼为形士，长往不知还。其心犹有慕，岂不薄茅菅？学古宁为人？诚念修已艰。圣哲虽异代，讵云不可攀？
娉婷小女亦含羞，几度管弦几度讴。祗为归家笞挞苦，当筵学作贯珠喉。囊中探得几青钱，太息双鬟坠俗缘。多少游人忘住足，笙歌一样误青年。
高阁都将万象收，凭栏睇望兴何悠。张郎遁世谁家谷，孙子成仙何处洲。风雨喜无临九日，江山幸有答三秋。年丰市井多欢笑，老子婆婆亦可不。
来时云冉冉，去值雨霏霏。莫怪罗衣湿，荆王梦罢归。
系舟枯柳岸，穷胜古城阴。松径云生屧，竹窗风满襟。不妨情话好，且放酒杯深。杖履寻归路，西山日未沈。
绿树千重水一湾，白云飞去鸟飞还。莫疑此地无人住，若个山人肯住山。同摇兰桨月如霜，江水江烟共渺茫。满树松花风落尽，前船香似后船香。独抚孤琴意自閒，沧浪一曲水云间。矶头向晚不归去，为爱前溪雨后山。群峰雪后玉嶙峋，无数梅花满路春。竹杖芒鞋过桥去，山中高卧更何人。相逢同息树边身，总是桃源洞里人。月照疏林天渐晚，曾无一语到红尘。已分为渔老此身，归来月下捲丝纶。此中自是堪逃世，却笑严陵钓富春。半溪流水一孤桐，对坐山中俗虑空。所惜知音今渐远，不堪极目送归鸿。
一棂霜月一篝灯，残梦新诗两不成。唤醒少年湖海意，五更枕上听潮声。
天迷迷，地密密。熊虺食人魂，雪霜断人骨。嗾犬狺狺相索索，舐掌偏宜佩兰客。帝遣乘轩灾自息，玉星点剑黄金轭。我虽跨马不得还，历阳湖波大如山。毒虬相视振金环，狻猊猰㺄吐嚵涎。鲍焦一世披草眠，颜回廿九鬓毛斑。颜回非血衰，鲍焦不违天。天畏遭衔齧，所以致之然。分明犹惧公不信，公看呵壁书问天。
切云层阁倚龙城，霜素缇油聚壁经。严召近臣容侍从，载赓宸唱乐清宁。神宗燕翼垂贻训，地宝昭彰显瑞形。芬馥芸香飘紫禁，荧煌金刻照彤庭。龟陈洛画开瑶检，弦泛薰风出黼扃。自庆孤生逢旦暮，愧无嘉颂赞明馨。
明离之象，少阳之位。固邦为本，体天作贰。仪范克温，礼章斯备。丕宣令猷，恭守宗器。
风光懒与春同发，秋到无端开数枝。从此重阳多一举，年年霜露不能辞。披霜亦有春光好，带露不知秋是愁。应悔依篱露色相，随尘辗转几沈浮。
万壑松鸣滕六开，旌旗风卷清溪隈。军门击鼓三通歇，番蛮一队西南来。毳幛两旁森刀戟，俯首不动如衔枚。中拥双鬟好妆束，花钿宝衱黄金钗。欲前不前半遮面，一词未毕肝肠摧。雍门之琴子野笛，杜鹃啼血何悲哀。自言丈夫土酋长，身手长健多䯱䰄。岁在敦牂遘祸乱，天狗堕地声如雷。须臾覆巢无完卵，吁嗟一旦成劫灰。智伯之头作饮哭，客有豫让胡为哉。窜伏僰箐经五载，遗孤那忍遭狼豺。天阍夜叫山川走，秦庭昼哭神鬼咍。叛儿莫使杀留后，孱躯蚤愿荒烟埋。使者听之三叹息，泪洒白骨生青苔。麾下甲士目眦裂，磨刀霍霍争喧豗。明日惊传仗节死，贞魂何处空徘徊。环佩月明招不得，酹以村酒倾樽罍。清溪岸上雪一尺，梅花吹落山皑皑。洞口幽禽太无赖，冲风弄响毛毰毸。我今作歌纪其事，山?潦倒非诗才。
清秋风细叶初分，小桌浮杯共半醺。三十年前堕长梦，万千劫里著微尘。逢君偶尔真天眷，执手终将到陆沉。渐觉今宵通耄耋，为君预拂额头纹。
白石自团团，春流亦漾漾。闲沤两边至，轻丝风外扬。既寡羡鱼情，还闻濯缨唱。嗟彼磻上翁，投竿复何向？
笼鹅忆往事，放鹤此重来。小别三千岁，碧桃花又开。丹还驻妙景，云冷卧香台。清浅蓬莱路，麻姑日几回。
白金换得青松树，君既先栽我不栽。幸有西风易凭仗，夜深偷送好声来。
慷慨燕云十六州，天门北极帝星头。胡尘一洗桑乾净，荬载朝宗四海流。
域中夷夏极，天上帝王家。西内宸居逼，南都鼎地赊。乌啼御沟柳，象散阁门花。昨到贫方朔，封书载几车。
梵林地僻绝嚣纷，隐隐钟声隔岸闻。扣急池边惊野鸟，响馀门外驻飞云。山僧出定鲸鲵吼，行客思家车马勤。遥想碧纱千载事，为谁依旧勒名勋。
题诗千里问桑蓬，青雀西来信忽通。郢客阳春元和寡，绛人甲子偶相同。麒麟莫道生偏晚，鹦鹉争夸老更工。曾赴瑶池春燕否，蟠桃可及荔枝红？
镇郭玉嶙峋，松阴覆欲遍。移我凤庭吟，看尔龙髯捲。高荣谁与培，芳黛亘不变。本拟避秦人，迫斯可以见。
朝日敛红烟，垂竿向绿川。人疑天上坐，鱼似镜中悬。避楫时惊透，猜钩每误牵。湍危不理辖，潭静欲留船。钓玉君徒尚，徵金我未贤。为看芳饵下，贪得会无全。
宿雨初收夜气妍，空灵色相妙难诠。澄来止水壶中月，洗净浮云水底天。鲛女静开霜匣照，骊龙冷抱宝珠眠。冰心彻底谁怜取，留得清光在海边。
春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。
滴滴来心上，铮铮出暗风。年流今夜里，天定此声中。候日随阴尽，占星到晓空。谁言良冶手，真有授时功。
蒲萄酿，玛瑙钟，小姬裙学石榴红。任教刻漏咽铜龙，江陵帝子醉春风。醉春风乐复乐月，月下行来花下酌。一时枚马俱升堂，君平帘下何寂寞。
一茎青竹初出水，数个黄蜂占作窠。
卷地好春空。恨满芳丛。知君为我泪裳红。别梦不留旗上月，吹堕东风。何意此相逢。一握匆匆。微波应趁午潮通。归去乱筝弦上雨，又洒孤桐。
僻野山居世外林，纵禽逐兔古松阴。同行赳赳皆人杰，他日公侯寄腹心。
淡水悠悠天尽头，东连傀儡遍荒丘。云迷树隐猿猴啸，鬼舞山深虎豹愁。野寺疏钟烟瘴路，黄沙白露泬寥秋。不知谈笑封侯者，冒险冲寒似我不。
山衣重叠六铢轻，淡拂槐花染不成。报答春工选何物，鹅儿黄酒十分倾。
孤云野鹤本无求，刚被差充粥饭头。担负一?牙齿债，钟鸣鼓响几时休。冒雪敲冰乞米回，斋堂如海钵单开。众中若有知恩者，一粒何曾咬破来。千里驱驰出为人，颜容消瘦老于真。食轮转后无馀事，莫学诸方转法轮。何时平地起浮图，化得冬粮但付厨。推倒禅床并拄杖，饥来吃饭看西湖。殿中泥佛已丹青，堂上禅师也画成。笑我形骸枯木样，无禅无佛太粗生。
鸟鸣时雨霁，微物亦欣然。江山空有待，物色为谁妍。傍树安鱼钓，开窗理蠹编。已谙萧散趣，不必更求田。
竹林青青山寺幽，老僧禅坐对江流。长尘廉襜寂不语，能令过客小低头。黄昏钟竟香烟起，行舟去去心何已。回看石壁莲花宫，纱灯一点蒙笼里。
昔时曾共探玄玄，一落红尘十二年。君隐好听西涧雨，我归亦歃北山泉。
木蔌蔌兮皆冬，汛山林兮迎雪。匠此妙兮磅礴，信天人兮豪杰。当是时雁分黯淡之云，花弄扶疏之月。酒涉隽兮少对，诗造微兮自悦。天山兮谁饥，蔡州兮谁决。眇斯人兮毋作，雪霏霏兮空洁。
华发萧萧我与君，未能免俗尚驰奔。相看已是成三老，得暇何妨共一樽。我欲丐闲归故里，君行趣召入修门。亦知聚首无多日，且把交情更细论。
缓棹纵遥目，心与春流平。邀侣以事解，得朋因寡营。峰色烟上霁，竹风沙外清。一夜丛梅发，几处山窗明。香中林鸟语，引我沿溪行。积翠点残雪，阴淡寒自生。西崦未云夕，东畬方可耕。稚子肯迎客，花间启柴荆。
芳期已是年年误。又报银虬舞。好花从不傍铜街。何限疏香寂寞荡珠涯。岭南自古无冰雪。只照梅关月。谁教一夜朔风翻。已拚江山千里作萧寒。垂垂一树冲寒白。花近登临客。潆洄春水浣仙尘。可似渡江桃叶自由身。回头换得千红地。尽是东君意。日斜心事独哀时。待取夜阑烟月照空枝。伤心颜色风翻雪。忍避秦时月。那年银砌接琼楼。肯怨玉人相忆下西洲。几回密札缄红叶。心事何须说。不知今夜伴寒霙。可似当初瞥见在松陵。转流自是人能惯。芳讯空延盼。也曾开近枕函边。啼渍连环恰称落梅圆。剧怜不解伤春意。花尽春犹未。最先凄断最南柯。休向东风坊陌问铜驼。
缦胡缨忽换南冠，云热风寒倏改观。金鼓东行征役久，玉关西去圣恩宽。兵原似火炎冈易，令果如山撼岳难。四十余倏封事在，可能都作谤书看。
解鞍聊尔谢驰驱，千里王官奉使初。宿草尚怀曾驻跸，丰泥如却欲行车。山氓负耒春田散，邻寺鸣钟早饭馀。休舍片时还觅句，圣恩无地不宽舒。
箨龙戢戢破苔斑，风味从来奈岁寒。知有高人清爱白，定应烧煮荐珠盘。
一昨官都下，同时寄客间。相从湖上寺，览遍浙西山。骏足应千里，彪文未一斑。霜风吹病眼，老泪为渠潸。
我有真金色，常银染不得。我有智慧空，从头即是实。我有兜罗绵，岂受凡情墨。劝尔世间人，善道须平直。
何处佳人杂佩琼，恍疑莲步到寒更。锵锵铁马迎风韵，细细铜驼达夜声。几度琅珰思蜀道，半天钟磬落华清。可堪迢递关山梦，羌到三城为尔惊。
赫赫具瞻尹，洋洋大雅篇。右文逢圣主，陈臬借才仙。永誉兼三立，灵心彻九玄。依刘难缩地，御李想扬鞭。
凄凉木末搴芙蓉，万里鹰扬路忽穷。箭到红心翻堕地，花成绿子又随风。可怜玉兔沉沧海，却放寒乌占碧桐。万事看来都是梦，山林犹忆旧英雄。
分国谁知少足，全人每视忘情。楚肝越胆随付，道貌天形自成。吟树瞑梧曷苦，支离大瘿休惊。异同将使俱化，坚白何须更鸣。
初访西城礼少君，独行深入洞天云。风吹青桂寒花落，香绕仙坛处处闻。
重阳醉后又三日，想见黄花绽始多。门巷深沈无俗客，高斋清坐养天和。满城冠佩趋朝谒，得似颐庵独自閒。心与天光共明净，朝朝爽气对西山。朝来邂逅西江客，报道今年盛有秋。但得万方同岁稔，吾生贫病不须愁。
沈沈广厦清如水，市声人声不到耳。一閒十日岂天赐，惭愧纷纷白袍子。相逢更得金玉人，久矣眼中无此士。连床夜语不成寐，往往鸡声忽惊起。是中差乐真难名，昔者相过安得此。但怜时节不相谋，正堕清明寒食里。梨花已空海棠谢，外间物色知馀几。只恐风雨摧折之，负此一春吾过矣。谢公寻山饱閒暇，应笑腐儒黏故纸。锦囊得句应已多，万一相思频寄似。
霜蕊多般同一本，天教成数殿秋荣。从他蛱蝶偷香惯，偷遍无过一例清。
大笑花开倾屈卮，狂来不惜典春衣。飘浮世态知惟我，淡泊天真得者稀。云汉露寒沾玉液，江天风静拂金徽。樽罍易竭情无尽，海岳苍茫一梦飞。
风日催荷作老香，便将新句责胡床。重山抱屋临幽爽，四月边湖纳晚凉。扇景不惊蛙黾坐，槃飧还爱笋蔬长。佳宾壮论能投俗，归路谁怜鬓雪光。
相携过溪桥，宛转入村径。门巷既萧閒，庭户岚光凝。小斋幽且清，梅竹翠交映。閒抽架上编，疑义互相證。楸枰聊角奕，唐突叨屡胜。欢情既巳洽，冷语皆可听。饮啖颇适意，朋俦竞呼应。宾主虽颓然，缥缈发馀兴。取道丛竹边，扶筇陟危磴。
南来海舶浮云涛，上有游子千金豪。闽山左转七千里，挂席六月天风号。俯窥虞渊弄白日，彤霞下烁波欲熬。阳侯啸澜罔象舞，出没金背嬉鲸鳌。等閒推徙失向背，往往三山随所遭。我欲惩幽验荒忽，脱非值子终徒劳。吴牛喘月玉斗摇，金井芙蓉啼桔槔。一缘竹叶泛归梦，别兴斗与淮云高。青蘋送客凄凉地，节物骎骎惊两毛。家园柿栗行可拾，况有䆉稏蟠东皋。鲁连蹈海徒虚语，尼父乘槎安所逃。它时作底投快便，与子去作沧波遨。
露浥风翻水殿淇，金钟玉磬夜深时。谁能来往云霄上，只许刘郎只鹤骑。
弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。喧喧斗鸡道，行乐羡朋从。
晓雪正飕飕，畏寒懒下楼。何当仍盥栉，翠羽上貂裘。
晓雨泉争向，春山莺乱啼。流云两三片，移过石桥西。
凤池封秩荷恩深，几许能声播士林。笔底江山移造化，闲中风月纵清吟。骑鲸忽断黄梁梦，挂壁空馀缘绮琴。欲奠生刍嗟莫致，歌残楚些泪沾襟。
树影横阶不染尘，墙头山色况嶙峋。半年好月唯今夕，四座清风尽雅人。杯有浅深从所好，语无伦次任吾真。短衣出送溪桥夜，明日相寻在钓纶。
献岁晴和风景新，铜驼街郭暖无尘。府庭共贺三川雪，县道分行百里春。朱绂洛阳官位屈，青袍长水俸钱贫。有何功德纡金紫，若比同年是幸人。
初阳收久雨，淳祐第三春。聊与众行乐，稍欣农食新。俱蒙青帝力，莫问紫姑神。座上遨头作，流传遍郡人。
鼠须注砚写流觞，一入书林久复藏。二十八行经进字，回头不比在尘梁。
湘云纤玉，楚葛篝香，澡兰帘幕风静。怨抑难招，沉魄当年独醒。莫唱江南古调，念天涯、深情谁省。时暗换，最秦楼惆望，归期无定。曾是榴裙误写，怕照眼枝头，绛绡花并。巧篆盘丝，午镜绿窗闹影。香蒲也应细剪，但年年、断云愁冷。迎醉面，看银蟾、飞浴露井。
陟彼高冈，松柏楚楚。于日于朝，以风以雨。日月之行，荡乎其中。山川喷薄，不出其所。根盘太古，苍鬣虬枝。洗髓泬漻，濯魄玄夷。白云在天，红日在地。精灵出没，与之游戏。二仪一象，四气唯春。松耶柏耶，后众卉存。
林际腥风来，茫茫天地黑。路人皆走藏，喑呜群动息。不知何妖魅，有牙兼有翼。或疑为天狗，化作狼与蜮。攫人靡孑遗，充作饥肠食。食人亦何求，聊为造化贼。朝出吮人皮，夕作齰人腊。路旁蝇蚁盈，纷横肩与骼。邱山何累累，云是死者馘。一见猛兽蹄，行人丧精魄！城邑人所居，于菟聚其处。髑髅纷满前，攫人逐人去。士女觳觫行，纤纤倍忧虑。咆炰入市廛，磨牙为刀锯。搏噬无瘦肥，跳踉无餍饫。室有死人头，途有殷血淤。不闻啼哭声，有声将来觑。岂真天地昏，欲将人类除！且储弓与刀，禽生勿犹豫！
风啸疏枝，雪摧衰草，黯然还过清秋。况一声珍重，恨满心头。能怨青山遮断，荒漠远、客自难留。凭残柳，何禁折损，怎系离愁？愁愁。自今往后，应目断天涯，尺素难投。叹门前流水，焉得西流！何处长缨千丈，悬白日、长照书楼？诗吟苦，方求索时，不负同游。
开处千山万壑香，一花一叶是君王。心伤野死重瞳似，再拜春丛涕泪长。
崧高维岳，四方之极。维岳降神，生此王国。绵绵瓜瓞，莫莫葛藟。周公之孙，齐侯之子。柔惠且直，小心翼翼。王亲命之，南国是式。尽瘁以仕，不懈于位。四方于宣，南国之纪。之纲之纪，允文允武。荆舒是惩，四方无侮。旱既太甚，以祈甘雨。零雨其濛，介我稷黍。黍稷彧彧，去其螟螣。实维丰年，我庾维亿。万亿及秭，物其旨矣。此邦之人，云胡不喜。周邦咸喜，式歌且舞。于时语语，厥声载路。其告维何，自今以始。俾炽而昌，既多受祉。永锡难老，眉寿保鲁。以佐天子，为周室辅。我来自东，小大稽首。是用作歌，以介眉寿。
客从中山来，即问中山酒。村店倚绿桑，旗亭对官柳。果熟垂虚檐，花飞拂暗牖。君子耻空罍，小人思击缶。季鹰快生前，苏秦矜肘后。蚁汎正乘欢，蝇营我何有。酒家旧名胡，临邛新娶妇。愿因陶旅情，无钱肯沽否。
路回秾绿屡低盖，风定落红时点衣。行李驰驱无暇日，客情乡思两依依。尽日扶舆度乱山，石根古涧水潺潺。孤烟时傍翠微起，疑在新安道路间。
前推无合后无离，并戴圆穹履厚基。毕竟谁形复谁色，怪来相迕适相随。短凫长鹤宁为病，秋菊春兰各一时。试问阳坡两黄犊，还思清庙作纯犠。
生涯到处似樯乌，科第无心摘颔须。黄帽刺船忘岁月，白衣担酒慰鳏孤。狙公欺病来分栗，水伯知馋为出鲈。莫向洞庭歌楚曲，烟波渺渺正愁予。
霄虚白露漙，木叶下危阑。月澹钟声晓，灯青剑影寒。人心山莽莽，世事海漫漫。何日平胡虏，西风望眼宽。
三年政化被生民，甘雨祥风溢剑津。解组幡然赋归去，攀辕无计可留恂。
尚书塘上寺，宝树雨花多。说法龙曾听，谭经鹿更过。灯影悬晴塔，香烟散晓坡。空门真乐国，浮世欲如何。
长忆风流再晤难，相逢犹表宋钘冠。人于事往情偏感，别以年多会更欢。阴合柳塘供佐锻，烟轻蒲渚待持竿。青苍不改罗浮色，最好同君一醉看。
末法无缘问世尊，狐禅悟道岂空言。磨砖千劫成心镜，弹指三生入梦魂。业重苦难明夙慧，情多每欲溯前根。此身归处如来处，不在仙门在佛门。
童真野趣若餐霞，秀丽狂雄大反差。墨韵出神趋化境，卷中天地聚精华。
别家杨柳正依依，回首西风木叶飞。乡梦已随云北散，客心先逐雁南归。三秋边境仍烽火，九月征衫尚绤衣。莫向穷途叹牢落，料应青眼故人稀。秣陵风物近如何，兵后登临感慨多。云净石头秋嶂出，月明淮口莫潮过。离人暗滴青衫泪，商女空怀玉树歌。忽忆旧时骢马客，于今白发老山阿。酣酒狂歌思欲飘，久从江国驻兰桡。芙蓉隔浦听秋雨，杨柳长亭看晚潮。过客有时来问字，美人何处觅吹箫。题诗欲写殷勤意，搔首西风雁影遥。
八月曾殊选，三星固异仪。祔陵经灞浐，归赗杂华夷。旌去题新谥，宫存锁素帏。重泉应不恨，生见太平时。月落娥兼隐，宫空后岂还。衔哀穷地界，亲莅泣天颜。旧住留丹药，新陵在碧山。国人伤莫及，应只咏关关。配圣三朝隔，灵仪万姓哀。多年好黄老，旧日荐贤才。道著标彤管，宫闲闭绿苔。平生六衣在，曾著祀高禖。
短发风欺破帽斜，日西跣足踏红沙。妻孥待哺不遑恤，流汗担柴赴主家。
出处依稀似乐天，逢山未免更流连。崎岖世味尝应遍，鹤骨龙姿尚宛然。
河出昆崙墟，江出岷山底。涵涵受百渎，滚滚经万里。水惟准之平，而德鉴之比。离堆与砥柱，何事中流起。坐令平者倾，复使明者滓。臣门虽如市，臣心要如水。勿为砥柱激，乃作天地纪。在家而有怨，惟舜处父子。在邦而有怨，惟旦忧室毁。夫岂忿欲哉，过是非天理。萧曹贫贱交，隙自将相起。迄能除芥蒂，至死相推美。彼亦何所监，覆辙有馀耳。同时秦汉人，异趣百代史。
洗光朝日上旋旋，瑞色分临此地先。门迥帆收江市密，山深龙卧海潭圆。静然柏子听幽偈，閒立苔痕问小禅。莫讶潮平归渡晚，斯游有意已三年。
元宵佳节同欢乐，处处咸然无尽灯。火光烁破胜热面，夜神忽患冷头疼。
卷帘日日恨春阴。寒食新晴。马蹄只向南山去，长桥爱、花柳多情。红外风娇日暖，翠边水秀山明。杜郎歌酒过平生。到处蓬瀛。醉魂不入重城晚，浓欢寄、桃叶桃根。绣被嫩寒清晓，莺声唤醒春酲。
若将花卉论行藏。盍在凌烟阁上。
豫章在高岳，挺然出乔林。云霄接飞翰，川谷涵清阴。龙鳞结翠色，贞固如精金。梓人构珠殿，飞斤欲相寻。虽凭万牛力，奈此春山深。大材失平地，倚树空沈吟。
桂水阔兮仙宫，今何为兮山之中。羌时俗兮改错，寄嘉名兮土龙。卜中洲兮芷闾，仙归兮故居。旂夫容兮兰枻，诏冯夷兮先驱。杜蘅纷兮旅庭，酌寒泉兮秋英。福帝郊兮尘清，终万古兮扬灵。
谁知沙塞里，亦自称禅栖。雪涨晴沙合，山欹晚堞低。多歧分客路，一宿憩招提。才有安心处，关门又听鸡。
西湖风景真奇绝，深浅随人自怡悦。我今别有会心处，此水千年长不竭。百泉所潴成汪洋，一掌之平无凹凸。纵横田亩资灌溉，上下鹾艘足利涉。天生名胜岂偶然，徒供游观固不屑。世称西湖三十一，佳名纷纷皆盗窃。巍然独数古杭州，六合以内畴与埒。三面青山抱碧水，妙境不假人力设。晴光雨意两相宜，浓抹淡妆亦奚择。老枫倒影炫红紫，秋月浴潭愈皎洁。绿波娇软不胜舟，且拿小艇轻于叶。堂堂子瞻真天人，堤工雄伟留遗泽。六桥杨柳袅残烟，坐对乾坤思往哲。湖滨梵宇密如笋，阅尽亘古无穷劫。我来拈花一微笑，了知佛性不生灭。湖山胜处是禅林，世论纷纷徒见亵。
十里轻车载酒行，阳春烟景近清明。斟来竹叶浑忘醉，开到桃花别有情。似遣风光酬令节，若论颜色合倾城。此间兼擅湖山胜，何用缘溪觅落英。
云度龙山暗倚城，先飞淅沥引轻盈。素娥冉冉拜瑶阙，皓鹤纷纷朝玉京。阴岭有风梅艳散，寒林无月桂华生。剡溪一醉十年事，忽忆棹回天未明。
烟暗前村树欲无，草蓑箬笠一翁渔。无端风伯吹斜雨，湿却蓬窗数册书。
入冬石炭抵殊珍，短锉无温灶媪颦。至是若容昏暮乞，难言吾热不因人。九陌华灯掩此宵，黯然无复照妖韶。冥行莫怨青燐屑，大地俄看石火销。囊括何曾贳一丝，张皇文告只售欺。万家衣被平生志，却恼寒号聒有司。舞殡青衿夙所工，呼枭饮鸩嗜尤同。忽矜豪举蒐除尽，狐搰狐埋一笑中。交子畸轻孰与权，君看市价贵于天。庙堂平准多高议，闾左吞声足陌钱。华屋高资旦晚休，盖藏何术避诛求。市符亦是麒麟楦，谐价毋劳什袭收。
纷纷涴耳俱宜洗，坐遣高人厌丘里。迅流早自促行舟，更有西风满江苇。当年笔阵扫千军，今日流辈推能文。英辞谹辩洒醉墨，倏忽百变春空云。人间万事秋毫细，轩冕傥来谁著意。身随去棹落波间，兴逐冥鸿渺天际。三山便到蓬莱宫，卸帆海屿窥鱼龙。夜凉横笛弄明月，万顷琉璃秋色中。
月光如水洗虚空，人在城西金碧丛。一自龙天推出后，何曾只字到山中。
明主眷南顾，悬旌仗虎臣。肃清千嶂祲，平施万家春。日丽彤弓满，霜开玉帐新。潢池氛渐息，安集待斯民。
忆昨中秋夕，寒盟约重寻。幔亭欢举酒，江阁快论心。月堕俱忘起，罍空始罢斟。只今千岭隔，怅望一何深。
三士隐沦地，上林句曲前。朅来思访道，属望赋游仙。松引飞轮路，云收积玉巅。华阳不知远，趣驾似行天。
塞外欲纷纭，雌雄犹未分。明堂占气色，华盖辨星文。二月河魁将，三千太乙军。丈夫皆有志，会见立功勋。
遍界不藏全体露，丝毫有见事还差。会中谁是先陀客，不动纤尘便到家。
春事动勾芒，閒行嗅嫩芳。人无前日兴，花有旧时香。
雨气隔钟声，希微度夜城。远听归寂寞，馀韵益分明。漠漠秋空迥，凄凄商籁生。因思人定后，萧寺一灯清。
论诗气韵推天宝，无那心情属晚唐。百艺穷通偕事变，非因才力薄苏黄。
出郭爱暄韶，芳蹊接涧桥。轻车侵草色，飞盖拂林梢。自得行春乐，且无眠昼嘲。浅黄看柳嫩，淡碧辨山遥。此院游曾记，他林隐倦招。放怀天地阔，落日听歌樵。
昨夜中庭树，阴寒叶上稠。今宵扫疏影，写出十分秋。
书难寄，恨难寄，难寄盈盈泪。判作负情人，翠被笼香睡。旧欢应忘记，蓦地还提起。秋雨五更头，冷在心儿里。
大妇拂花笺，中妇理冰弦。小妇学弹棋，夭桃斗春妍。良人定睛觑，谁当最可怜。大妇贴花钿，中妇理红妆。小妇画蛾眉，含娇踏春阳。良人试垂盼，良夜殊未央。
宿鸟一枝足，争林终夜鸣。庭花当户发，江月向人明。鸟度清溪影，风回晚市声。梦中无好语，池草为谁生。
烟霏乱晴旭，遥见西林山。忆归东湖远，人家春树间。荆扉映水掩，应待庞公还。坐爱西山翠，手版方支颐。白鸟逝如彼，孤云淡若斯。谁能闲料理，空滞还山期。郢水不可极，荆门望渐微。青山将落照，偏映酒家扉。渔梁夜争渡，知是醉巫归。潮落寒沙广，苍然远山暮。何处罟师归，自识门前树。披图忆所历，仿佛松滋渡。参差绿树短，窈窕花源明。白云若可揽，山鸟时一鸣。遥羡中林子，迟迟南涧行。猿啼楚山晚，云生冒洲渚。返照入澄江，风吹半峰雨。中有远行舟，悠悠待徒侣。寒烟远轻素，斜日在高峰。但闻猿鸟响，更无尘土踪。山僧暝投寺，迢递来清钟。南山隔秋水，秀色空在眼。褰裳不可涉，临流思无限。孤舟肯相济，宁辞去人远。
昨梦上方山水发，晓蹋城西泥滑滑。眼从双毂望青天，梦堕千岩抱孤月。极知范甑宜尘埃，但恐齐纨成决绝。鹿卢为肠鹤为骨，起视参横斗复没。
秋山横截半湖光。湖渚橘枝黄。纨扇罢摇蟾影，练衣已怯风凉。插红裂蟹，银丝鲙鲫，莫负传觞。醉里乾坤广大，人间宠辱兼忘。
邮签鸣水驿，舟子解维艄。晓日波心上，人烟市中交。江晴鼋出曝，沙暖燕营巢。渐喜枞阳近，雄风想射蛟。
谁处江东郑老家，自锄谷口种烟霞。远山三月多归思，晴日东窗见杏花。
晚来新雨过，忽忆枕边书。睡起推窗看，茅檐月上初。
樵夫采樵乐有馀，数家茅屋深林居。朝朝磨斧涧底石，牵萝直上青山隅。爱斫苍枝桂，爱伐枯死樗，眼前取足随所如。束担不归就向城，卖钱籴米养慈亲。慈亲在堂乞长健，年年卖薪奉馀羡。但愿身安口得充，免因赋役走西东。昨朝富贵千钟禄，今日云南亲种粟。
茆檐静坐千山月，竹户閒栖一片云。莫送往来名利客，阶前踏破绿苔纹。
游人重引岁寒思，记得梅花欲发时。春事故园应较早，北枝容易接南枝。
驿路照金鞍，微霜润菊寒。秋风隔一岁，春色满长安。宫酒听莺醉，林花入帽看。此时催上马，莫惜夕阳阑。
兀地心头似火。愁坐。此后不思郎。思郎空自断人肠。伤摩伤。伤摩伤。
莫嗔日日话思归。归也却便宜。东邻招茗，西邻唤酒，一笑开眉。人生万事无缘足，待足是何时。妻能纺绩，儿能耕获，未必寒饥。
雪里孤芳不自难，花心炯炯向春单。可怜风伯能痴妒，故作无端分外寒。
漠漠丁香春向阑，推尊世念觉全寒。酸辛文字中宵迸，生死亲朋入梦残。不信读书能损福，偶因行脚问加餐。江湖知有归来集，画烛纱幮取次看。
会稽晋名山，中有千世宝。斯人临池波，历历照穹昊。流传长安道，老僧惕如捣。昭陵云雾深，玉匣失所保。周成《顾命》篇，垂戈列经诰。至今天下人，欲观何由讨。幸然定武石，难容以智造。宋家几播迁，惜哉迹如扫。眼明偶相遇，精神更美好。五字未曾缺，才出绍彭早。《黄庭》亦不存，《瘗鹤》殊渺渺。摩挲忆真者，须发空自皓。
常州尽处是望亭，已离常州第四程。柳线绊船知不住，却教飞絮送侬行。雨罢风回花柳晴，忽然数点打窗声。游蜂误入船窗里，飞去飞来总是情。此去苏州半日期，归心长是觉船迟。一村树暗知何处，两岸草青无了时。
薙草郊原明逻骑，殷城车马接孤村。洒然自取今朝乐，更就田间野叟言。
一叶落，天下秋，布袋今朝又解头。古路不曾生寸草，慈明何事过汾州。
九我恩难报，悽然感诞辰。松楸今日泪，天地此生身。壮志消蓬矢，休祥负绂麟。一杯酹黄土，肸蚃不无神。
葭管灰初动，残花满故篱。谁知开径日，正是闭关时。短晷闺中线，生涯镜里丝。相逢聊一醉，莫问岁华驰。
强弓天网正高张，满目牵黄复擎苍。猎物不肥还太少，空劳鞍马下围场。已料头颅上祭坛，归来长路渡波澜。稚儿略识亲心苦，扑到怀中送块甜。
推治无期任猛宽，苛留累月尚盘桓。风霜几日经摧挫，案牍逾旬未省观。失势我如鱼在网，操权吏甚虎而冠。南班小吏犹知礼，朝夕时来一问安。
为霾并为电，弥天总是云。谁能绘霄汉，了不作氤氲。捧日开朝霁，飞霞散夕曛。此中无一系，何处著纷纷。
全村干劲郎尤足。与侬并比侬非独。挑担上山头。新歌时唱酬。山高千百叠。云与山相接。追过白云颠。郎先侬更先。
不辨干将与莫耶，仗之使我心无邪。光芒紫气射牛斗，知音今不乏张华。百鍊精刚欧冶手，一仗尚能清九有。有时阴霭天地昏，匣中飞电金蛇走。切玉如泥未足珍，终当化去乌足神。愿与朱云斩邪佞，岂甘埋没延平津。莫道承平便无用，长使奸雄毛骨竦。上决浮云日月明，疾视羞为一夫勇。
世路频时节，山城暗夕烟。酒先回暖律，梅自断残年。日月长江水，功名小井天。如何割幽抱，更与问虚玄。
地狱天堂说未真，恒恒贤哲几多人。玲珑妙口今安在，三尺泥中不复闻。
楚雨连天，秦灰入市，夷陵草木荒凉久。昨夜何人横笛，吹动龙愁。倚江楼。锦鲤东征，青禽西上，谪居过此空搔首。晻霭层云，早晚遮断神州。泪难收。万顷烟波，指三五、斜帆明处，羽书两岸飞来，教人慷槩中流。几时休。近黄昏镫火，杜宇深山啼罢，白蘋风冷，水墨屏前，一片沧洲。
塔上一铃语，湖头三日风。苍山在烟外，高浪与天通。市迥薪刍少，僧残像教空。不妨留滞好，且看夕阳红。
地列东西势，庄分四五围。浚圳将水导，编甲以戈推。兔窟营空狡，鱼鳞册易知。普天皆食德，诡寄亦何为。
江南忆，白下最堪怜。东冶璧人新诀绝，南朝玉树旧因缘。秋雨蒋山前。
莺花春日满长安，禁苑追趋几度看。忽尔分携干气象，漫劳惜别赠琅玕。亭中玄草传经易，江上仙舟共客难。一水石头双鲤在，相思未远慰加餐。
嵌空天影落元间，更著梅花迥莫攀。休说横斜欠清浅，此岩正不减孤山。梅花应只在岩间，无奈官身不可攀。几度句中寻夜佛，钜灵安得为移山。
雾磴烟台第几层，孤亭高处许先登。空阶不剪何年草，老树长悬百尺藤。日午锄禾人语细，云深看竹逸怀增。呼童扫石题新句，应记来游此地曾。
云茧罗纹幸见投，乌皮几上雪凝眸。怀人端为双鱼信，作赋空惭五凤楼。翠峰山下连吴会，雪浪东来入海门。胸次不留元字脚，金香炉下铁昆崙。
步步香翻罗袜尘，粉红花艳满宫春。倾城一笑无遗迹，不见长廊响屧人。
凤凰栖沼上，鳷鹊朗云中。周室方全盛，成王在幼冲。休徵方出洛，天寿尽呼嵩。卜历元无算，编年万未穷。
耽耽梵释宫，凭高创灵址。中有窣堵波，排突青冥里。梯磴眩回转，蟠屈龙蛇尾。飞步出紫氛，眼界净如洗。望极天南端，沓若孤烟起。何当结蜃楼，亭亭聊对峙。云生空山顶，飞过朱阑底。凭栏瞰重城，楼堞杂云水。市人何憧憧，闹若穿垤蚁。壮观自何年，五季运初圮。干戈暗淮海，裒敛到骨髓。谁知黑云都，金帛浩填委。聊复推其馀，办此咄嗟尔。因知破悭法，骁悍亦风靡。百年能几时，两曜无停晷。吊古悲陵谷，山荒树如荠。双江虽依旧，去浪何曾止。从来旷达士，遐想尘外轨。安得凌风翰，一举九万里。
过眼浮云齐剑吷，会心真趣付炉尖。羲皇弭节前余路，日景方中未迫崦。
宫额沉黄涂就。粉靥宝珠熏透。近水试临妆，不是卷帘人瘦。春又。春又。石上绿苔寒皱。
十年交结几冤憎，别后谁能记姓名。遥想瞎驴成大队，挹南岳又望东溟。
曾未离茵，何尝坠溷，飘零漫怨韶华。已谢还开，东风自换年涯。灵香夜爇梅魂醒，又繁枝、密蕊交加。莫随他、飞絮悤悤，沦落同嗟。佩环月下伤幽独。爱燕支山近，渲染晴霞。梦断江南，昭君笑惯胡沙。海棠未老新妆靓，更休怜、故国山茶。愿东皇、尽刬愁根，再茁情芽。
盍归尼父还思鲁，三宿邹舆也去齐。反手功名成底事，问津行路欲奚为。烟萝洞口醒庄鹿，得丧关前听舜鸡。最好飞云峰嵿望，五更朝日散群迷。
南海扶胥口，洪波万里长。蓬壶东望近，隔岸即扶桑。扶桑高拂天门晓，天鸡唤起圆罗耀。缥缈仙人驾六螭，曈昽瑞霭翔三鸟。此日东皇弄早曦，条风佳气转春姿。钟山散彩收龙烛，若木擎枝度郁仪。辉射露盘偏泛滥，光浮兰砌更逶迤。君家箫鼓喧春昼，麟驭鸾旌相辐辏。红日高翻彩袖明，白云低绕银璈奏。白云红日共澄鲜，野马轻飞洞里天。已命羲如徐按辔，何须誇父急扬鞭。棋残柯烂不知午，桃熟椿芳正上筵。筵前恍坐壶公境，把酒负暄醺又醒。起视松阴偃盖平，渐看花影笼阶静。松阴花影久徘徊，春日如年引寿杯。自缘两珥承轮驻，不为单戈叱驭回。语燕流莺能缓唱，景圭昼漏莫相催。仙翁春酒宜长日，仙郎昼锦还依膝。鹤发犀鞶色映新，中台南极拥金轮。羡君爱日承欢暇，更长作安捧日人。
云鏬斜晖剧可怜，惊飙一夕万峰喧。瓦松邂逅含晶密，水碧依微困影圆。销铄风光仍夜永，淹留寒色更春前。药畦红茁抽三寸，他日欲寻更惘然。
打成大错一毫差，万里去寻留子嗟。微管閒思齐仲父，赐奴长价汉浑邪。道穷怜我空忧国，句好知君定作家。便欲相携趁帆饱，要观子美赋灵槎。
盛世筹边用老成，魏公孙子复才名。紫泥金敕来关辅，大纛高牙建夏城。杀气凛如秋气肃，法星光并将星明。塞垣自此烽烟净，廊庙行看佐太平。
为砥狂澜敢惜身，当时肝胆照昆仑。而今谁祭英雄气，灵雨潇潇深闭门。
闻道毗陵诗酒兴。何事经年断书信。相期共斗管弦来，今日知音一留听。玉漏声长灯耿耿。星汉渐移庭竹影。寒林晓际别生春，暗数残更不成寝。
路暗随萤火，行行陷泽中。阴森山鬼影，凛冽野鹰风。汗洒炎云湿，愁将碧水空。幽闺知己在，未拟哭途穷。
青云倦翮远来归，尚愧栖迟寄一枝。眷眷亲朋嗟久别，昏昏灯火话相思。诗因感兴吟来苦，事不关心睡起迟。天地无情吾辈老，乱离谁为恤寒饥。
江北江南入夏来，云蒸日煦欲黄梅。邸居兀坐关山隔，空想微酸到齿隈。
秋风骑马向南行，送别深惭句不成。顾我只如前日懒，思君应比后湖清。朝回晓月当琼岛，梦逐春潮到石城。遥想斋居无俗客，相过多见沈云卿。
荒林寒日映郊墟，驿路苍生送使车。岩壑空疏秋烧后，人家萧索晚炊馀。村田近水多沙砾，野树经霜半栎樗。却忆吾闽风景好，此心端欲赋归欤。
船影车声梦未真，悄然思绪更伤神。凝眸华夏碧波冷，回首青春白发新。大海何缘鸥作侣，落霞争与鹜相亲。不知今夜鹅潭月，可照天涯万里人。
云路缘江转，舟行夕照中。水清深见石，山近欲挨蓬。意与寒林澹，情随野望通。閒呼小儿女，到处一从容。
汉家烟尘在东北，汉将辞家破残贼。男儿本自重横行，天子非常赐颜色。摐金伐鼓下榆关，旌旆逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生，美人帐下犹歌舞。大漠穷秋塞草腓，孤城落日斗兵稀。身当恩遇恒轻敌，力尽关山未解围。铁衣远戍辛勤久，玉箸应啼别离后。少妇城南欲断肠，征人蓟北空回首。边庭飘飖那可度，绝域苍茫更何有。杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。
越艳荆姝惯采莲，兰桡画楫满长川。秋来江水澄如练，映水红妆如可见。此时莲浦珠翠光，此日荷风罗绮香。纤手周游不暂息，红英烂熳殊未极。夕鸟栖林人欲稀，长歌哀怨采莲归。
老农占田得吉卜，一夜北风雪漫屋。屋压欲折君勿悲，陇头新麦一尺泥。泥深麦牢风莫吹，明年作饼大如箕。野人食饱官事少，莫畏瑟缩寒侵肌。高堂晨兴何所为，门无马迹人更稀。珠楼玉阁互飞动，坐见贫屋生光辉。无功及物惭受禄，丰穰幸赖天与之。弃粮遗粒待鸡犬，吾羹何得长烹藜。
老干轮囷不计春，强名居士愧诗人。共尊有若都非是，误认颜标自有真。忽睹二豪联白璧，坐令百鬼怖黄巾。它年若许陪莲社，不惜千金剩买邻。
关关柳幄莺怀友，曳曳花房蝶乞邻。未羡西园冠盖客，稍关南浦别离身。
削出枝枝是箨龙，无人道是一峰峰。山灵作意为韶石，欲使巉岩似次宗。
武侯八阵孙吴法，工部十诗韶頀音。遗碛故祠春草合，略无人解两公心。
缀玉联珠辱见投，要知词客解悲秋。侬家幸自无烦恼，却被新诗嫁许愁。
津头落帆鼓，薄暮尚蓬鼕。疑是秦淮口，扁舟醉梦中。不堪隋岸北，尘土一鞭风。传语端能否，伯劳飞自东。
爱它风物重徘徊，归路迟迟却快哉。曲折缘溪非细好，忽逢断岸却回来。
葛洪挈家赴勾漏，何异庞公归鹿门？担头何有琴书累，牛背未觉妻儿村。千古清名不易得，一斛丹砂何足论？大胜齐侯马千驷，令德曾无遗子孙。
洞里烟深木叶粗，乘风使者降玄都。隔花相见遥相贺，擎出怀中赤玉符。
绝岭朝霾云气霏，日高林际始含晖。层萝窈窕闻鸡犬，知有人家在翠微。径石杈枒走乱流，颠敧古木亦相樛。危峰仄叠几千转，缥缈惟看白雾浮。
平心好处平世，深居合在深山。山林荒园一亩，世事敝庐数间。
年少洋洋过闾里，诸生衮衮登省台。雕虫末技笔徒秃，射虎良弓石为开。道在未应随世变，身强不得眩时来。君看塞上翁家马，造物戏人如小孩。
溪树能藏屋，行舟屡问人。何知一区宅，宛在五湖滨。细雨迎初服，深杯迟早春。无劳鸡黍具，门外可垂纶。
柴桑有处士，襄阳有遗老。尽室入蓬篙，终年颜色好。人生苦不足，吾道无求饱。愿得同心人，浩歌藉芳草。
朝向湖上去，暮从湖上归。渔家自成市，晒网及斜晖。
异苔气味感同岑，尘世难忘是赏心。名士过江成往迹，骚人末路托行吟。卅年肮脏囊中颖，一曲流连海上琴。欲挹清芬空仰止，青山南麓白云深。
宋世宁，在泰始。醉酒欢，饱德喜。万国朝，上寿酒。帝同天，惟长久。
年来徭赋亦多机，石壁畬田息更微。赖免流亡薪米足，山村人少爨烟稀。
已是年时欲雪天，谁回冷落作芳妍。极知品在群葩上，忽与梅争一著先。颜色依然香墨重，花头不减暮春圆。人言桃李多如此，有底能移造化权。
今昔无凉月，孤风自染愁。未思归旧地，已梦过西洲。莲叶随云远，清心逐水流。却知漂泊处，只向断肠秋。
胡为数请急，不受尚书期。药裹翻馀事，藜床扫为谁。壮心来折节，懒性失耽诗。我但携琴造，君无厌酒卮。
夹径多长松，度松渐豁敞。伊昔构曲廊，夷光留屧响。屧响久不闻，春烟蒙蔓莽。小草设有知，云见人来往。
山莺破晓第一声，绿萝雨落如珠缨。连松犹合夜泉响，残月不避晨光明。晨光胧胧逗深幕，开户持书候空鹤。零云一片吹不开，却挂碧潭潭上阁。
出郭高舂后，郊原起夕阴。山山曳残雨，步步响新禽。老树莓苔厚，空林紫翠深。招提何处所，云际有钟音。
十里波光快濯缨，颍川逃迹岂关名。驱鸡似托巢云想，听鸟空怜伐木声。文誉别山存副墨，劫尘荒圉畏佳兵。迂怀漫洒千秋泪，待拂寒霜眺贾城。
蕲竹能吟水底龙，玉人应在月明中。何时为洗秋空热，散作霜天落叶风。
同心赖有仙芝九。纫佩衔珠犹在否。莫付黄磁。错把菖蒲当作伊。茅斋记试云蓝纸。屈指星躔三十易。依旧花枝。一霎春秋蟪蛄知。
涧底石花青的的，水边杨叶绿疏疏。茅檐过午犹闻碓，钓艇出溪初得鱼。浅水白沙明可数，深溪黄叶静初闻。客心閒得无聊赖，大似幡竿岭上云。岸上芙蓉数尺高，閒居风物苦相遭。兴来不用频携酒，临水看花也自豪。潺潺陂水落沧湾，行子经年且未还。千里赣江何处是，断肠空见越王山。
孤篁劲柏翠交加，静处幽闺阅岁华。誓保贞骸归北垄，忍移芳屣到东家。梁间愁见春巢燕，庭际羞栽夜合花。青简已书中垒传，昭昭姱节世争誇。
三载论文细，交游重雉坛。离情泛曲水，客念感严寒。掉舫乘潮易，思君行路难。相期何所语，拭目看鹏抟。
二仪肇开辟，山水相摩融。南洲峭奇削，仙界敞神宫。云端列莲座，竹外聆疏钟。高僧皆驭鹤，金鼎尽蟠龙。怀芳事幽讨，巇崄相追穷。扪萝回石径，披雾凌苍空。身被翠云服，手握青藜筇。缥缈仙源接，纡萦云路通。蹑足攀绝顶，群真杳来从。振衣划然笑，鸾声落长松。仰窥天阙近，象纬横西东。俯瞰坤舆狭，巘崿纷嵷巃。眺远云为地，乘虚步随空。璚杖挺虚谷，玉蕊灿春丛。璚津芬可挹，石髓会应逢。近阅安期舄，遥企王乔踪。玄机如可度，学炼此山中。
去岁曾游帝里春，杏花开过各离秦。偶先托质逢知己，独未还家作旅人。世上路岐何缭绕，空中光景自逡巡。一回相见一回别，能得几时年少身。
堕尽名城堙尽池。强台临望憺忘归。江湖满地烟波在，不缉荷衣缉柳衣。
屈曲溪桥路两丫，淡烟如隔小棂纱。南枝已入诗人手，三弄从教咽暮笳。
珠江指银汉，相见复相亲。往岁悲秋客，都为乞巧人。南流豫章水，或有雒川神。深夜星前酌，依依溪上蘋。
倩青镫、伴将癯影，白头徒自吟苦。平生长抱兰成恨，萧瑟暮年词赋。孤迥处。正百感茫茫，愁对同寅谱。昔盐旧雨。记北斗京华，南溟海运，天步几延伫。轻肥愿，裘马当年共许。春明一梦无据。歌筵舞席旗亭畔，惟见晓星朝露。君倘悟。垂柳地、江潭再过成枯树。婆娑漫抚。好偕隐珠湄，传经石笥，归事老农圃。
病骨秋偏早，单衣露尔寒。微云生水际，暝色起林端。地迥月迟下，楼高山易残。轻风吹欲举，醉袖拂层峦。
心情野鹤共摧藏，老去逢秋亦自伤。泽畔羊裘千气象，匣中龙剑跃干将。葑田莫问将归计，薪桂应愁久客装。不学磻溪垂钓叟，岂知颜驷尚为郎。
芹曝犹堪献至尊，皇王治道有新论。汉庭帝鉴明如日，次第还行贾谊言。
湖水之阔阔莫收，庐山之高高莫俦。青连百越诸天近，影落东溟海若愁。驿下风湍深驻桨，山腰樵路曲沿流。明朝两马冲云去，十载心期一日酬。
麟角煮为胶，续弦弦在弓。誓将弦上箭，不射孤飞鸿。
俭不患贫殊有味，外物难夺理尤至。一生阅历得名言，高明妇人世谁比？从乱人皆托养亲，诬亲鸣孝岂为仁。蒲君只守高堂训，舞綵称觞岁暮春。
玉笥山前话别离，临风犹记把征衣。暮云怅望如千里，夜雨重论复几时。风急楚天寒雁过，月明崖树老猿啼。知君自得烟霞趣，一度登临一赋诗。
见汝娟娟静，谁能不解颜。身唯识燕市，骨仅返吴山。痛入啼呼外，逢应梦寐间。如怜泣成血，他日见探环。
花开便是候催归，济楚生香清复微。遥想折来深院宇，似初匀粉小青衣。
涉秋无复滴阶声，夜雨随风尘已清。平日爱山营一壑，老来学圃列三城。园夫种树元无术，篱菊分丛独晚荣。蹑屐问花兼问柳，不须乘毳可泥行。
玉斧琢成明月，陈玄幻出横枝。依旧西湖风景，素衣聊受尘缁。
满怀天地隐疏帘，卷尽人间万柳檐。安得风花无我处，江山随地醉陶潜。
昔人幽操有至乐，吾岂含华企冲漠。已知劳生委梦幻，不问万事纷纷作。四十年来春复秋，但见花开更花落。最爱长夏适我怀，新竹森森初解箨。修林乔木结青荫，下蔽文窗与朱箔。已将形骸付物外，何必高下穷崖壑。老去诗书强遮眼，尔来悉已悬高阁。多病不赖世人知，吾亦于人无厚薄。阳狂长鄙向子平，弦歌偶似陶渊明。无事长甘数斗粟，终不苟就五鼎烹。南庄夫子谢声名，誇我田家蚕且耕。谁知此意正相合，寂寥应笑鲁诸生。
冰盘青子渴争尝，怪有横枝著意芳。等是豪端幻三昧，更烦觅句为摹香。
立朝初不愧廷臣，晚节胡为苦乞身。自度济时无远略，不如辞禄作閒人。林间幸已安禅榻，湖上何妨掷钓纶。若也故人能过我，尚堪共醉瓮头春。已归林下得从容，还喜时和与岁丰。好景尽归诗句里，閒愁俱付酒杯中。腊残惟愿呈三白，春去从教落万红。亲旧自今休问位，只须唤我作吴公。
无言建业远，自是帝王州。抱玉终还售，怀珠安所求。金山纡紫气，皇路拥青斿。何处追芳度，行看觐冕旒。
我随草木生长洲，索居自耻无朋俦。于公辱知亦既久，十年蔑面无时酬。寻常开缄见谏议，言语亦得通绸缪。终然玉树隔眼物，碧云明月心悠悠。适来宦辙道桑梓，老臂无翼从之游。仙人可望不可致，聊以远梦寻丹丘。梦空人远相忆在，因写江山消我忧。寄公高堂我偕拜，一日素壁开清秋。
于穆皇晋，豪彦实蕃。天罔振维，有圣贞观。鸣鸟在林，良骏即闲。萃彼俊乂，时亮庶官。抑抑奚生，天笃其淳。芳颖兰挥，琼光玉振。沈机照物，妙思考神。思我善问，观德古人。善问伊何，惠音孔韶。肇允衡门，翻飞宰朝。肃雍芳林，芬响凌霄。穆矣和风，育尔清休。亦既有试，出宰邦家。之子于行，民固讴歌。风澄俗俭，化静世波。芒芒既庶，且乐于和。我有好爵，既成尔服。入赞崇华，遂登帷幄。时文圣宰，天祚方谷。朔风徽止，鸿渐云岳。悠悠斯民，三代直道。我求明德，惟奚攸考。缉熙晖章，天禄来保。惠心无兢，丰化有造。乐只君子，茂德攸绥。嗟我怀人，式是言归。聿言来集，如翼斯挥。日予不惠，照尔清晖。职思既殊，亦各有司。念我同僚，悲尔异事。之子之远，悠悠我思。虽无赠之，歌以言志。
生苕帚，提在手。放下绝诸尘，转扫复转有。松门十里春如昼。磨墨趱人下笔，肚里难禁技痒。频频转脑回头，不知失了白象。
青年妆粉久辞匀，妇节亲慈世所闻。身作孤鸾惟照影，眼看双凤递凌云。婴情绣褓山俱重，结念并刀水不分。病起巳抛人世事，转因题咏泪纷纷。
越山花去剡藤新，才子风光不厌春。第一莫寻溪上路，可怜仙女爱迷人。
句下出诸碍，翻身古剑寒。欲明如上事，须是髑髅乾。
高树悬冰折取难，兰成春病苦衣单。隔溪风竹潇潇暝，不信佳人更耐寒。
何处是西天，登临意渺然。野松千壁立，幽石抱云眠。佛已成南祖，人今识亚仙。悟真知未得，空愧主宾贤。
名士曾书记，之官亦散曹。登楼中夜月，作赋曲江涛。荷叶迎仙棹，薇花洒客袍。知君还北望，离思满烟皋。
笋舆鼓角背层城，湘水涸尽行沙汀。岳麓雪云献楼阁，橘洲烟雨学丹青。此生多艰付跛挈，投老馀闲到寂惺。苍鬣万身门窈窕，归来风叶扫空庭。
秦关昔先驱，南郑岂淹久。夜中丞相归，平明印垂肘。古来豪杰人，调度出窠臼。登坛一军惊，六合已在手。从兹看廓清，指挥如运帚。时艰思奇才，庙古酹樽酒。出门望长淮，故国长稂莠。风云正惨澹，人事极纷纠。拘挛傥无累，吾欲献九九。
玉驭苍梧去不还，泪痕泪竹尚斑斑。空传朱瑟流幽怨，谩许明珠解佩还。
三月更当三十日，留春不住春归。问春还有再来时。腊前梅蕊破，相见未为迟。不似人生无定据，匆匆聚散难期。水遥山远谩相思。情知难舍弃，何似莫分飞。
绿杨陌上送行人，马去车回一望尘。不觉别时红泪尽，归来无泪可沾巾。
七月高楼暑气回，荷香细逐水风来。翠蛾细袖歌声远，绿野苍山醉眼开。羁客秋怀追屈宋，主人交义继陈雷。他年林下相逢去，诗酒何妨许重陪。
日池浮湛澹，霞牖上萦回。敷腴三素云，照耀青莲台。高流辉自下，含漪敛复开。尸坐以默观，静极自春回。
哭罢浦周已二年，悲怀今日复潸然。两行出自中心泪，一洒尚书柩板前。
宝书翻译学初成，振锡如飞白足轻。彭泽因家凡几世，灵山预会是前生。传灯已悟无为理，濡露犹怀罔极情。从此多逢大居士，何人不愿解珠璎。
边尘连岁静于扫，塞马曾嘶汾上草。落日偏增流水寒，白云不减青山好。宦游此地故知多，半是閒门雀可罗。伯镇守城功自见，农桑依旧满西河。
长途亘方倦，积雨绵未歇。滃然生湿云，望山正愁绝。寂历荒店宿，徘徊孤驿发。已揽晓衣重，未改午风热。阻顺稍不惊，微劳足怡悦。况与素心期，故人隔年别。
与君同志复同州，少日论文放一头。孝子忧亲双鬓白，痴儿了事一生愁。凌云意气须臾尽，积岁声名取次休。赖有遗编留史笔，几回废卷泪横流。阀阅方成一段奇，三湘况是古来稀。弟兄同岁乘槎去，父子连科折桂归。诗礼传家人共羡，欢华过眼事俱非。秋风寂寞萱堂露，染尽当年戏綵衣。
未来曾有约，常恐不如期。有客悬徐榻，劳君下董帷。养亲原笔砚，报国此须眉。我幸居相近，停车好问奇。
南柯鹪寄几春秋，诗事还将旧梦搜。风雅衰微成季世，河山破碎恸神州。蛰居犹得亲鱼鸟，溷俗何心应马牛。一自月泉成集后，浇肠无藉酒消忧。传说千里乏飞奴，君滞宣南我住吴。断港绿芦晨吠蛤，上林珠树夜啼乌。梁痕依旧容巢燕，乡味他年忆脍鲈。镇日掩关成独醒，袖中吟卷共忧吁。
广寒天府清虚楼，欲整玉盘尚未周。忽听姮娥声细细，翠华三日上皇游。
是个碑文念得全，聪明灵性自天然。离吴别楚三千里，入洛游梁二十年。负艺已闻喧世界，高眠长见卧云烟。相逢与我情何厚，问佛方知宿有缘。
碧眼昆崙奴，腰间双明月。杯酒然诺间，寸心纵横发。三尺吴钩七尺身，为君一掷同秋尘。白虹射日日无色，咸阳道血波溅人。君不见平津邸车门，戟士夜如蚁，乾坤不平从此始。曷不一洗报天子，轵深里人安足拟。
千年归去又千年，欲纵心兮任尔怜。一脉风前知邂逅，斜阳碎处有残篇。
庠校声名早，朝廷誉望尊。忠言如日皎，笑语若春温。四拥皇华节，屡登金马门。用才终不尽，流庆在仍昆。
庙谋宏远人难测，公主生还帝感深。天下底平须共喜，一时闲事莫惊心。
七载春明别，重逢五岭东。共惊须鬓改，暂喜笑言同。落叶人千里，寒芦雪满篷。相看遽乖隔，归棹大匆匆。
高看复下看，长吟时短吟。人宁常适意，世或尽知音。灵运穿高屐，渊明理素琴。海隅风渺渺，山窟雪森森。
晓市众果集，枇杷盛满箱。梅施一点赤，杏染十分黄。青李不待暑，木瓜宁论霜。年华缘底事，亦趁贩夫忙。柳岸濛濛湿，沟波点点跳。窗槽斜溜涌，轿顶碎声飘。村担果争市，山桅花满桥。愁听新使客，墟里说萧条。
灿灿园中花，萋萋江上草。令节既密移，万卉同枯槁。人生非金石，安得长美好。所以贵达人，励志事冥讨。大道讵可还，缅思丰与镐。中夜起揽衣，愁绝心如捣。努力承明时，寸阴以为宝。
论交乡里各儿童，三纪相看两鬓蓬。孤宦无资元附骥，故人得意近乘骢。秦仪面激殊今日，管鲍心知有古风。归兴严程何太急，片时车马复西东。
夜半黑风吹怪雨，前驱豺狼后猛虎。鸺鹠啸群作人语，妖狐头戴髑髅舞。犬不吠，鸡不号，鬼伯叩门求其曹。以火来照挥霜刀，杀人如草无喧嚣。东邻杀尽西邻及，问客何来开门揖。千门万户排闼入，男妇骈头但柴立。尸骸撑拄如丘山，祝融入夥飞炎烟。以人为烛光灼天，群魔血牙饱腥膻。千牛炙，万石倾，上马扪腹腹彭亨。平原广广纵且横，不闻哭声闻笑声。摸桩摸桩在何处，千村万落条条路。白莲花死不回顾，摇旗打鼓前头去。
庐山昔在图中见，落星渚前今始逢。云岭半藏红叶寺，霜风遥递翠微钟。龙君或居彭蠡泽，仙人爱住香炉峰。双凫之舄傥可借，飞入前头听玉淙。
清江一曲深，翠岫千峰峙。江村八九家，茅舍修竹里。沙头渔网悬，林表烟素起。焉得惠崇师，写此真山水。
星霜几朝寺，香火静居人。黄叶不经意，青山无事身。抛生台上日，结座履中尘。自说一时课，别来诗更新。
玉漏银壶且莫催，铁关金锁彻明开。谁家见月能闲坐，何处闻灯不看来。神灯佛火百轮张，刻像图形七宝装。影里如闻金口说，空中似散玉毫光。今年春色胜常年，此夜风光最可怜。鳷鹊楼前新月满，凤皇台上宝灯燃。金勒银鞍控紫骝，玉轮珠幰驾青牛。骖驔始散东城曲，倏忽还来南陌头。公子王孙意气骄，不论相识也相邀。最怜长袖风前弱，更赏新弦暗里调。星移汉转月将微，露洒烟飘灯渐稀。犹惜路傍歌舞处，踌蹰相顾不能归。
公如柳柳州，柳桥如柳浪。恼杀涉溱人，望望不可上。碧芦自愁绝，黄芦正枯折。宵征雁影孤，堕此桥下月。
子甫七龄夫蚤世，独将慈节铸心肝。含晖寸草流光远，天矢孤闱正气寒。苦味灯前馀粉胆，清风尘外振衿鞶。悠悠甲子知无恙，看到恩深紫诰鸾。
金堂侵晓寂无人，帘底偷窥沈约身。消渴已闻中酒日，冲寒犹犯落花晨。就嫌浓睡宜过午，便事清游亦耐辛。别有愿郎珍重处，却无一语自沾巾。
故人总连率，方舟下汉池。玉节交横映，金铙前后吹。聚图匡汉业，倾产救韩危。昔时明月夜，荫羽切高枝。冲天势已远，控地力先疲。各言献捷后，几处泣生离。
对御难争第一筹，殿前不打背身毬。内人唱好龟兹急，天子鞘回过玉楼。
湖海飘零一少年。芒鞋归后故人怜。黄花消瘦夕阳前。客里襟怀如病酒，梦中风雨未寒天。不辞残醉落吟鞭。
灼灼宫桃湿露华，人间万树失芳葩。有时源上随流水，尽日天边自雨花。
寒雁声回，园林色变，暮秋别是风光。练波横地，锦树映天长。过雨云山磊落，迎霜茂、金菊芬芳。佳辰会，千门万户，欢笑庆重阳。嘉祥。谁得遇，吾门四友，极味先尝。乃频沾清露，时倒霞浆。饮罢醍醐灌顶，归来后、月满虚堂。无愁思，陶陶快乐，酩酊入仙乡。
作郡一千日，忧民十二时。抱琴归亦好，露冕出偏宜。志气风云会，襟怀冰雪期。文章贤太守，光采照南离。病起南楼日，云随雨到时。拥裘眠未稳，沽酒醉相宜。采菊陶元亮，焦桐钟子期。相看增意气，那忍暂分离。
奏凯归来拜冕旒，霍家襁褓更封侯。因风为报单于道，汉阙方枭越尉头。
眼昏书字大，耳重觉声高。风物一堆灰。
岂谓伊人至，能令倦客狂。千秋谁陆谢，一径且求羊。夜色青藜短，秋声白苧长。朝来还奏赋，不拟步长杨。遥遥风雪里，对语欲忘眠。尔擅游梁赋，余惭入洛年。天浮鳷鹊影，城绕凤凰烟。何限金茎色，相期汉苑前。
么红雨馀葩，疏绿风中筱。虽无尤物丽，得借此君好。栽培良有待，开落恒可保。嗟彼桃李花，采折随媚草。
停舟一拜洞庭君，古庙荒凉对夕曛。鸟迹下庭书作字，蜗涎侵壁篆成文。江通巴峡风涛壮，山过宁陵楚蜀分。箫鼓不来鸦阵散，满阶黄叶自纷纷。
斸芋挑蔬自煮羹，雪檐收滴暮寒生。不嫌终日无来客，时听荒园斲木声。
涧水活不冻，山枫老自灵。
崇垣已毁曲池湮，无复春波照玉人。百劫难期偿宿诺，三生何处问前因。愁中芳草参差长，别里浓春次第新。诉与流莺浑不解，落花飘恨满衣巾。
潇洒刘郎意绝奇，林西更好小堂基。石间青竹尽秋色，屋上白茅犹古姿。野雀巢檐群就食，山精倚树惯听诗。东屯行处苍苔满，有客天涯独梦思。
桃李几何春已阑，杂生蘼芜与射干。永夏碧瓦藏绿暗，凉秋青山吐白团。开花旋见槐著荚，解箨忽惊笋成竿。资州无事吾所羡，官居不殊涧谷盘。甘雨尚啬风未阑，只今时清舞舜干。山前四面云欲渰，松上五鬣露已团。甚憎尘土愿投帻，颇思沧浪去持竿。何当共作鸡黍社，长者进酒少举盘。
梅曾无一语，人不能休。觉得逋仙句，梅犹未点头。
族望云仍姓此村，公由科第大其门。蚤年璧水驰英誉，方寸春风拥善根。身后籯金书有种，堂中刻木母如存。谁将幽德铭千古，老笔当今有达尊。
丝飘弱柳平桥晚。蜡烟如纛新蟾满。红潋荡融融。春流水暗通。一双青锁燕。有树关深院。今日意如何。山愁萦翠蛾。
烂漫黄花日，难禁远别情。黔中希雁到，徼外剧猿鸣。绝巘扪天上，飞梁并鸟行。不因文教重，何自遣朝英。
大悟立身蓑笠好，遇投相应回头。训予全道号无忧。慧眸观玉洞，云步上琼楼。赤雁头钻清宴地，白鸥足捧浮沤。两般混合最休休。要除三界苦，堪把一灵修。
几度逢人问信，三年无雁传书。何因清昼陪侍，临水登山步虚。
天香吹落五云来，满眼浮花只浪开。国色不关朝得酒，妆台漫饮紫金杯。主人骨相花难比，折赠双花副丽辞。为报此花香第一，何须铅粉巧妆褫。
西风吹客过唐栖，袖拂尘埃读断碑。适意绕廊询古迹，老僧引看建炎诗。
了无车马到山家，门外东风扫落花。春入山閒人不见，无时无处不烟霞。
有擎天一柱，殿角西头，手扶宗祏。万里鱼凫，倚金城山立。亭障惊沙，毡裘卷地，倏度黄龙碛。玉帐从容，招摇才指，顿清边色。见说中天，翠华南渡，一捷金平，胆寒西贼。帝锡公侯，更高逾前绩。箕尾辉腾，昴街芒敛，看清平天日。周衮归来，凤池麟阁，双鬓犹黑。
雨日雨湖游，湖色正宜秋。乍游觉湖如有素，稍深忘倦遂悠悠。四顾青松锁幽麓，一望糜芜涌浅流。细鱼穿荷忽窥客，深藏花下让游舟。花动香从清涧出，舟行人向碧峰投。碧峰无数名难识，况逢雨过云林织。萧萧霜叶结朝烟，细细飞萝连暝色。青莎白石共离披，水山到处透幽奇。始知造物多灵秘，耳目未经尽所私。一勺中含波万顷，九江七泽此间滋。试问西子湖谁似，千年歌舞空为尔。楼台近远驾烟霞，花柳春秋乱绿紫。游人分雅俗，明月愁华烛。遂使水山情，难穷士女欲。何如此地一流涡，无限潇湘远意多。奔溪走壑相回薄，菰蘋掩映自婆娑。或谓依人中央水，或疑硕人考槃阿。今日遨游随所见，领略其情未穷变。岂将位置淩西湖，人生会意当前恋。漫将彼此费平章，满座踟蹰各有羡。彼浓新饰艳朱颜，此淡蛾眉呈素面。身居楚水越溪驰，譬诸有美尽堪思。主人闻言进客卮，回棹中流动歌吹。清商一曲入秋辞，白云片片拂风漪。
老木参天碧，蛟龙蟠古枝。太阴走雷雨，绝壑战神祇。雨露自天意，风霜犹旧姿。五丁山未辟，大匠岂先知。
翩翩野青雀，受性孤且微。昔生三河侧，鼓翼帝王畿。
来去鄱阳各有因，却疑行止亦由人。此心可鉴惟天日，公论难欺有士民。
天下有至理，大数不可移。天下有妙理，感应天无私。吁嗟太母贤，令德女中师。内助誉已播，教子名并驰。一朝膺诰锡，冠帔乐清时。云胡大数临，风波匪人为。伟哉仁冢嗣，一德表孝思。颠沛知有母，宁复顾身危。号顿吁上帝，身代复奚疑。仗此精诚格，感应桴鼓随。异梦速匠氏，飞渡瞿塘瀰。须臾神斧挥，解蹇跻平夷。贤母幸无恙，顾视喜移时。全家荷无恙，冥冥显护持。岂有他谬巧，孝弟通神祇。始信天人理，居高还听卑。贤母适数尽，和扁不可施。巨峡洪涛中，拯溺兹已奇。五十不称夭，矧已届古稀。况复多贤嗣，振振并麟儿。二难尤世罕，勋业期皋夔。策名垂汗简，显扬端在兹。含笑九原下，应知靡憾遗。感此希奇事，相逢重叹咨。愧乏如椽笔，聊尔陈芜词。
将进酒，乘大白。砗磲为罂锦作羃，燕京杜康字琥珀。朱缗三千酒一石，君呼六博我当掷。盘中好采颜如花，鸳鸯分翅真可誇。壶边小姬拔汉帜，壮士失色从喧哗。拉君髯，劝君酒，人间得失那复有。男儿运命未亨嘉，张良空槌博浪沙。秦皇按剑搜草泽，竖子来为下邳客。一朝崛起佐沛公，身骑苍龙被赤舄。灭秦蹙项在掌间，始知桥边老人是黄石。狂风吹沙黑涨天，天山雪片落酒筵。锦屏绣幕不觉煖，齐讴赵舞绕膝前。人生遇酒且快饮，当场为乐须少年，何用窘束坐自煎。阳春岂发断蓬草，白日不照黄垆泉。君不见刘伶好酒无日醒，幕天席地身冥冥。其妻劝止之，举觞向天白，妇人之言不足听。又不见汉朝公孙称钜公，脱粟不舂为固穷。规行矩步自衒世，不若为虱处裈中。丈夫所贵岂穷苦，千载倜傥流英风。人言徐卿是痴儿，袖中吴钩何用为。长安市上歌击筑，坐客知谁高渐离。我醉且倒黄金罍，世人笑我餔糟而扬醨。吁嗟屈原何清，渔父何卑，鲁连乃蹈东海死。梅福脱帽青门枝，明朝走马报雠去，襄子桥边人岂知。
乍暖经行久，新凉出浴初。酒酣春昼永，食饱午钟馀。我懒喜聊复，君閒应乐胥。年来苦奔走，此味竟何如。
景物横前祇费才，何妨折简唤邹枚。连朝积雨前宵雪，总为催诗陆续来。
郭内那知草色新，道人庭宇别藏春。高榆风度青含荚，艳杏雨馀红退唇。茗盌薰炉清有致，禅天金地夐无尘。裁诗得句如拱璧，不费咸阳设九宾。
已作绿丝笼晓日，又成飞絮扑晴波。隋家不合栽杨柳，长遣行人春恨多。
吕公荣达子陵归，万古烟波绕钓矶。桥上一通名利迹，至今江鸟背人飞。目极云霄思浩然，风帆一片水连天。轻桡便是东归路，不肯忘机作钓船。烟水何曾息世机，暂时相向亦依依。所嗟白首磻溪叟，一下渔舟更不归。
凉吹摇青灯，稚子供浊醪。寒影忽在壁，短发何萧骚。且持竹根枕，卧听苍松号。纸衾稳蒙首，背痒不得搔。须臾作奇梦，小艇飞洪涛。惊觉白满榻，晴月窗前高。
嶰竹宣众律，八风从元钟。周王美作人，多士盛岐丰。帝学恢始制，翚甍丽层穹。郁盘松桧色，隐映宫序雄。儒生抗严席，左右申毛公。仁义开型冶，颜闵成铸镕。禔躬贵先物，作士观远功。首模推二宋，愿子希其踪。
箭漏日初短，汀烟草未衰。雨馀虽更绿，不是采蘋时。
玉笋京华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。
晓出鸡鸣岭，东望马田山。喷薄流淙下，回环紫翠间。地幽千竹净，院古一僧閒。郁郁松楸暮，归迟秪厚颜。
使旌驱近郭，民宴列芳池。泄泄春台上，沈沈暮海涯。鸿惊人宛转，电激骑追随。此会经年至，须防日似驰。
乡国多春雨，梅花不满枝。我怜为客乐，江上最堪思。月照林如雪，群吟卧每迟。明朝人日到，谁寄草堂诗。
寿考人间福，贤明阃内宗。铭传史官笔，墓绕故乡松。双剑归还合，南陔养莫容。登堂曾拜客，凄怆望新封。
百丈素崖裂，四山丹壁开。龙潭中喷射，昼夜生风雷。但见瀑泉落，如潨云汉来。闻君写真图，岛屿备萦回。石黛刷幽草，曾青泽古苔。幽缄傥相传，何必向天台。
西望岳阳烟雾里，闻有玺书天上至。增秩何年下凤凰，初无草动风尘起。我生飘泊任西东，孤军敢犯千人锋。郢中白雪岂容和，牛铎辄应黄钟宫。郡楼把酒题诗处，笑命骚人等奴虏。不忧突境有狂夫，立遣偏禆生缚取。
不出门庭外，潜修托草茅。丹铅谁默契，文字几知交？努力传家学，游心在典爻。退閒无一事，吾岂等悬匏！
懒心避俗通三昧，恩义驱人说二难。捩柁风生催郢客，出门云杳入燕山。纵横士马悲途梗，惯熟楼台当旅还。举目烟霄有征雁，几时书帛寄乡关。
六十时。年亦耆艾业亦隆。骖驾四牡入紫宫。轩冕婀那翠云中。子孙昌盛家道丰。清酒将炙奈乐何。清酒将炙奈乐何。
双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。
迢递城东路，梅花绕慢坡。步随山雪遍，兴入野云多。愿影头常侧，怜香手屡挼。为君题作画，短句不成歌。
明慧同徐淑，才华似大家。春风容易落昙花。试问欢期几许，屈指半年赊。妙倩传神手，描来萼绿华。生绡依旧脸如霞。比似年时，略瘦一些些。比是年时初见，无语翠鬟斜。
亦是翛然地，停舟恰受风。水源黎母出，地脉扶桑穷。怪鸟藤花杂，嘉葩椰叶重。棋枰不可见，伫立上洪濛。苍莽盘纡径，阴幽郁石台。四山围不紧，一水划争开。潭曲风声软，岩欹海色回。一身经万里，难订是重来。
试上层楼高处望，十洲三岛似蓬莱。
可怜白浮鸠。枉杀檀江州。
幕府文书日已稀，清樽岁晏喜相携。寒山带郭穿松路，瘦马寻春踏雪泥。翠藓苍崖森古木，绿萝盘石暗深溪。为贪赏物来犹早，迎腊梅花吐未齐。
黄帽青鞋两鬓斑，一蓑聊寄此身闲。不因误入桃花去，那得夤缘见帏间。鸡犬无声白日闲，一筇九节过眉班。会须俎豆三高上，且寄风流二老间。
春来骚意满江干，转蕙风光更泛兰。睡起老禅闲一笑，月明香雪竹窗寒。
它山之石玉可攻，嶙峋凿破精磨砻。干支参错定南北，髣髴辰极居其中。形如倚盖奠鳌足，圆若璧月当青空。周遭百刻分昼夜，毫釐不差理莫穷。昆虫草木识节序，孰谓造化无全功。昔闻姬公宅洛邑，度地测景分西东。短长已足辨寒暑，朝夕更可期阴风。我言物固各有遇，片石亦得奇遭逢。万牛舆至九鼎重，圣恩已许留辟雍。璿玑玉衡屹相向，占候彼此将无同。学如不及有谟训，寸阴莫遣成匆匆。琼台珠露尚厌浥，朝阳已映扶桑红。国子先生正师席，衣冠济济皆儒宗。謇予桑榆尚未晚，不用顾影嗟转蓬。一线频添足自慰，八砖影过成疏慵。鳣堂绛帐深重重，从容退食方自公。摩挲晷刻日将午，更以经史开群蒙。
疏食以当肉，缓步以当车。兹言深服膺，既稳仍且腴。鄙哉弹铗君，惓惓志鱼舆。古人甚能言，适与吾心如。
少小亲戎马，征衣血溅红。心灰百战后，身老万山中。诗思满幽壑，灵光彻晓钟。十年禅榻畔，前事悟真空。七尺枯藤杖，间身挂白云。自称老禅客，谁识故将军。世外渔樵侣，山中麋鹿群。劳生惭俗吏，展卷挹清芬。
哲也荔湾君，结茅蒲涧下。荐入侍书阁，扈跸钟山驾。雪篷罔终遁，世已微法絓。郢斤亡垩质，成风几悲咤。惟有南浦篇，湘兰遂雕谢。
砖桥偃郭外，宛然小虹霓。何人曾问月，羌无故宝稽。溪歧三面水，柳罨两头堤。几次倚栏望，总在夕阳西。西园抱曲水，占尽好湖山。昔贤退明志，缔构于此间。今日成废圃，野叟守柴关。池馆易踵继，风流难追攀。红桥桥以北，豁然保障湖。湖流经行处，处处俨画图。图中渔家女，临波薄施朱。腰支同湖瘦，往来一篙扶。新城主词苑，红桥擅扬州。湖山与人物，诗酒相绸缪。兰亭无常会，烟柳几摇秋。寂寞古城月，閒照清溪流。
云幕垂垂不掩关，落鸿孤没有无间。雪花欺鬓一年残。欲把小梅还斗雪，冷香嫌怕乱沈檀。恼人归梦绕江干。
少抱经纶才，胸中尽奇策。道义贯天人，文章兼六籍。剑指星斗寒，气吐虹霓赤。屈宋声先驰，董贾名赫奕。作书献君王，曾得兼俊宅。五载司空阶，见者浑落魄。一朝慕一疏，归作鸱夷伯。寻山友鹿麋，闭门谢宾客。偃仰天地宽，吟咏山水碧。急流涌泉谁，我为公喜怿。甘心拜下风，上书乞恩泽。归骨返故庐，杯酒散愁惕。草衣度终年，斗室不为窄。借问千古人，不知谁玉石。
金晕微茫漾碧天，火龙先已跃黄湾。瑞腾银海三千界，影彻罗浮四百山。一任风光屯蝶影，但倾葵藿献龙颜。凭高我欲嘘阳德，光照千涯万壑间。
山连岭结莽无垠，日落荒乡渺一身。投地椰杆抛远影，撒空蛟阵卷流尘。幽情孤旷嚼吞久，故事荒唐演绎新。格是娲皇心计狠，一泥竟造万般人。
鸟乐在深林，鱼乐在深渊。人乐在深居，不深常致患。吾居今已深，柴门草树间。油然自成乐，其乐难具言。问吾乐伊何，一皆得之天。至乐任天与，不知然而然。朝乐暮亦乐，此乐真具全。吾歌天乐歌，听者慎勿喧。
河清何俟独先忧，忠雅销沉逝不留。第一平生知己泪，国门去日哭松楸。
第二泉清接慧山，曾烹僧茗慰愁颜。旧游似我他生事，新句逢君五岭间。老去渐防风括括，春来长是雨潺潺。不缘蜡屐能相过，蛛网柴门只自关。
谁将妙笔。写就素缣三百匹。天下应无。此是钱塘江上图。一般奇绝。云淡天低秋夜月。费尽丹青。只这些儿画不成。
汉魏以前犹古雅，宋齐而下稍淫哇。剪裁贫女机中素，扑卖都人担上花。括帖不离初学记，管蠡乌睹大方家。世间跛鳖难鞭策，安得龙媒出渥洼。
帘影筛金线，炉烟篆翠丝。菰芽新出满盆池。唤起玉瓶添水、养鱼儿。意取钗虫碧，慵梳髻翅垂。相思无处说相思。笑把画罗小扇、觅春词。
雕轩洞户组帐悬，垂珰结佩舞少年。凝眸欲笑却复前，鸣弦激管流芳烟。惊鸿乍散白鹄旋，如矜若怨姿变迁，低鬟拂袖私嫣然。月横星高四壁寒，秦筝激响赵瑟弹。满堂霜雪飞罗纨，含宫咀徵曲未阑。杳然流目意楚酸，春华委谢秋露漙，君今不采谁为欢。张曲筵，陈芳醑，月下妖童白纻舞。弦悲管促双袖举，桃花水边三月雨。吴宫乌啼明星微，西风拂幌木叶飞，堂上烛灭君宁归。
地阔炊烟集，年登米价轻。不知宽一分，犹似枉平生。
典礼南宫侍禁筵，还因奏绩荷恩偏。牢尊特遣中涓赐，楮币亲从少府传。漫拟恩华同八座，犹将名字厕群仙。多惭衮职曾无补，一卷牙签十四年。
妙墨淋漓湿未乾，山光林影翠成团。渠家高馆偏多趣，北苑南宫绕座看。
听之不闻其声。视之不见其形。充满天地。苞裹六极。
斗柄横空夜若何，绛纱笼烛渡涝河。岚光结暝迷前纛，水气生寒透薄罗。拜月妖狐当古道，惊风栖鸟散乔柯。宵征莫怪归心急，屈指严程只恐过。
昼夜界成纵与横，谁家有此一棋枰？吾人为子随翻覆，覆尽挥将笥里行。
今年花是去年栽，两度花期两度开。寒去暑来时物改，年年底事看花来。
圣度遥从仗外瞻，天颜春蔼正尊严。中兴政赖言官直，跋扈情销相国廉。最喜文华勤讲幄，早传慈寿罢垂帘。瞿公念主箴规切，握扇书成也不嫌。
芙蓉泣恨红铅落，一朵别时烟似幕。鸳鸯刚解恼离心，夜夜飞来棹边泊。
能使时平四十春，开元圣主得贤臣。当时姚宋并燕许，尽是骊山从驾人。
闻道双飞舄，看来万里流。传声淮口渡，审候越侬讴。霜蟹人人得，春醪盎盎浮。襄贲差不恶，须汝共销忧。
八十老翁头似雪，柯桥送汝泪频挥。残年岂料犹强健，却向柯桥接汝归。
九十春归感叹生，黄梅时节乍阴晴。香闺有泪无人见，且倚阑干听鸟声。
生长应毫末，敷腴忽十寻。繁花春不歇，密叶昼长阴。风过龙蛇动，云开洞府深。时来学晏坐，朝市不关心。
万丈水车岭，还如九叠屏。北风来不断，六月亦冰生。
龙墀射策对明君，忧国忠言骇见闻。皎皎一心如白日，寥寥千古再朱云。时危诸老皆求去，兵满三边未解纷。要使文臣知武事，不妨王粲且从军。
治道承炎历，皇基亘万年。深仁涵海岳，至德著坤乾。文物归元首，臣邻必巨贤。蓼萧思及下，奕叶力追先。昕色方群进，胪音忽四传。衣冠纷杂遝，台殿郁蟺蜎。宝字崇三圣，瑶图秘九天。荣河祥气彻，昭汉晓光旋。磊砢珠玑在，峥嵘岁月迁。家声终卓越，上意益恭虔。书观开铺首，宸毫落彩笺。烟云初不定，鸾凤互相鲜。拜赐兼金重，珍藏尺璧全。人人皆自得，事事独超先。睿藻敦风教，冥搜出化权。来从玉山府，远过柏梁篇。回驭临高馆，推恩锡广筵。迷魂游帝所，休应动星躔。申命严樽俎，新章被管弦。千龄叨际会，旷古绝寅缘。大施难论报，精诚第祝延。唯应歌盛美，乐石可磨镌。
一瓶一钵非难办，住得山时更莫来。千年粪扫堆头物，优钵罗花特地开。
黄鹤矶头百战尘，黄龙诗刻尚如新。终然岘首碑安在，羊祜元非死朽人。息存东涧三汤老，文我平生尽见之。身到黄龙山几度，却惭欠读惠璋碑。晦静先生甲戌榜，元章先子幸同年。升沈一付六如梦，休赋青云紫陌篇。水绕芝山过紫阳，倒流不解上南昌。两家俱有传灯子，始信真源气脉长。
八闽一半海侵城，万里波涛一叶轻。边塞中原今莫问，鹧鸪声里送君行。
吁嗟从古行路难，长亭短日天风寒。舟胶马隤忧欲死，朱门歌舞谁办此。一朝邂逅荥阳君，首倡开土囊俱倾。五丁未具饭能几，群毛不集裘安成。
龙恶可驯，虎猛可刺。岂其无方，使我心瘁。
青镜空添白发愁，喜逢佳节且同游。琼楼玉宇光初满，赤壁丹崖景倍幽。舞兴未阑嗔鹤睡，歌声忽动遏云浮。田家丰乐今真遂，更祝年年似此秋。手探月窟愧才非，遥挹清光尚及时。扫石焚香仍对酒，当筵击钵戏催诗。狂歌激烈那因醉，老兴婆娑恰似痴。自许素心同皓魄，玄黄变态漫悲丝。
地偏双耳静，心近古无怀。扫壁书秋梦，听钟辨午斋。贫疏亲骨肉，老病瘦形骸。欲买刘伶锸，教童死即埋。
双双罗袜斗凌波，两两沙棠泛玉河。日暮大堤流水急，回桡齐唱采莲歌。
人生有兄弟，手足相扶持。兄死我独生，我生独何为。父母生我晚，我忆我儿痴。兄出我挽袖，兄入我迎衣。低头嗅我头，垂手牵手随。指望我长成，口授书与诗。嘉定癸未春，授笔题春词。词云青春过，二十七年期。谶语殊可怪，河鱼忽乘之。缠绵日以革，医药穷所施。我父解衣典，我母躬爨炊。犹谓病有瘳，谁料终莫医。家徒四壁立，正赖兄撑支。进有功名望，退有菽水资。胡然遽止此，门户将依谁。风雨屋栋倾，江海亡楫维。父母相持哭，二姊哭抚尸。时我甫十岁，痛哭已深知。我今五十三，梦见犹涕洟。今日是何日，有感兄死时。老泪滴复滴，往事那可思。回首天地閒，阋墙何人斯。我抱无兄恨，且为世道悲。耿耿不成句，聊以示诸儿。
又因寒食此中来，窗户虚明绝点埃。山里春风无閒断，海棠开过地棠开。
物在人亡空自悲，泪痕时共落花垂。泉台若有回峰雁，寄我衷肠知不知？
衡州何处问花光，抹月批风只欠香。安得江南断肠句，为题风雨浣啼妆。
阁雪峰阴未肯明，卧听寒玉泻檐声。官居不事閒来往，闭户焚香养性灵。
甲子重逢第二年，閒开小阁理陈编。山容绕槛依人旧，野色窥帘着意研。四坐孙曾喧絮数，一庭花木美芳鲜。莫言眼老看如雾，转觉诗情涌似泉。
十年安坐髀生肉，未至举家常食粥。讲堂夜饱散学徒，静看檐楹掠蝙蝠。性情但觉渐疏慵，嗜好焉能别流俗。吾兄手书时一开，宝之不异径尺玉。遥天相望隔银河，古寺何年访金粟。会须海上聚沙鸥，共住山中友麋鹿。元方将车季持杖，那用红尘走驺仆。儿曹谨厚赖家风，待效伯高嗤刻鹄。
日月不同光，昼夜各有宜。贤哲不苟合，出处亦待时。而我独迷见，意求异士知。如将舞鹤管，误向惊凫吹。大雅难具陈，正声易漂沦。君有丈夫泪，泣人不泣身。行吟楚山玉，义泪沾衣巾。
闻道连年瘴气收，城中风景称清游。参天榕树快人意，似雪梅花当马头。海客朝盘送珧柱，囝娘春咏写银钩。毋嫌习俗闽中利，尽胜吴船唱莫愁。
上尊沾赐自明堂，蕝礼无功愧滥尝。玄晏先生闻嗜饮，青州从事敢悭藏。芳醲聊荐杯铛眼，涓滴难浇锦绣肠。轻举忽荒何所碍，南烹更欲强张良。
七夕今宵是，时将溽暑收。人间青女月，天上白榆秋。金井梧飘叶，银河月坠钩。吴城方乞巧，几处倚南楼。
须信人生皆有命，前途造物由他。年光时事苦相磨。一从居冗剧，两度见新禾。枉著黄尘三万丈，等闲换却沧波。别来谁与晒渔蓑。不知同钓者，时复谓余何。
谁家端午看芙蕖，蜗舍风光似有馀。苒苒红苞初半拆，田田青伞未全舒。酒筹暗合愁新别，诗谶先徵忆旧居。莫忘弟兄携手处，一帘花雨湿征裾。
浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠转人间十二更。我与苏髯同不恨，兹游奇绝冠平生。
早是清和便束装，只今庭叶报新凉。山应险尽饶宽大，水欲平来尚激昂。已服官常犹潦草，未纾民力要商量。鲜于司马经行处，文物彬彬意绪长。
燕人爱珷玞，郑人呼鼠璞。可怜席上珍，弃置同流俗。独有楚卞和，能识荆山玉。载拜献王庭，不遇甘刖足。一朝发奇光，万夫皆侧目。巨价重连城，赵秦争一鹿。至今二千年，久韫贾人椟。众女嫉蛾眉，群雌徒粥粥。何如完璧归，抱向荆山哭。我昔游玉峰，万花发奇馥。复曾梦玉京，仙姬多绰约。琅琅天风鸣，驾下淡江曲。高楼夹道旁，丝管云中促。桃李濯春华，香车驰绣毂。翩然见美人，自言名宝玉。宝玉年几何？二十尚未足。娥娥红纷妆，烂烂云锦服。纤纤媚语柔，袅袅腰肢弱。相见便相思，相思更相谑。饮我琥珀杯，醉我琼瑶醁；挂我玳瑁簪，贻我珊瑚镯。晓起看梳头，晶帘影秋菊。同梦恋春风，夜谈烧银烛。我名号青萍，卿意怜结绿。如此素心人，宁忍依草木？我欲命蹇修，贮之以金屋。围以翡翠屏，垂以珍珠箔；衣以雪罗襦，袭以冰绡縠。我既赋閒情，卿亦修清福。但恐玉镜台，不为太真属。不然聘云英，玉杵捣灵药。璧合会有时，珠联犹未速。并世有怡红，为谱潇湘曲。
风雨深宵相慰藉，世间直道犹存。未须惆怅说销魂。壮歌头可断，高阁梦常温。不信虚心持劲节，坐令终古蒙尘。举杯属影已三人。新篁相夹辅，明月是前身。
行脚寻常到寺稀，一枝藜杖一禅衣。开门满院空秋色，新向庐峰过夏归。
曾下青田啄玉苗，泥沙病羽久萧条。谪仙不欲留尘世，依旧提携上碧霄。相阁书传紫闼深，破缄先问九皋禽。不令一物伤天理，仁爱方知真宰心。
不带书来倦日长，诗传新语似襄阳。工夫不比唐风集，气味如闻汉著香。醉酒典衣吾已老，赐袍夺锦子行将。凭诗更作骚人体，为说幽兰静处芳。
嘉彼驯象，来归帝乡。南州毓质，中区效祥。仁格巨兽，德柔遐荒。有感斯应，神化无方。
留君谈笑且从容，白发红尘阿那中。踉跄行藏莫相笑，枯鱼垂泪恨无从。
江干平日重回首，楼阁参差目饱秋。世事从来错经意，一生几误转船头。
先生玉貌岂求人，一笑全周四十春。飞兔只应向东海，贪狼那肯帝西秦。三公不易惟贫贱，百世堪师是隐沦。此日鲍焦方抱木，非时难保白云身。名驹千里不能干，徐劫难将弟子看。不使田巴谈稷下，非关无忌救邯郸。山东一一知高节，海上翩翩有钓竿。俶傥只今思画策，布衣未信立功难。
谦德有光，慈心摄物。等冤亲不与较量，混尘俗初无间隔。熙熙然气融冰谷之春，汪汪乎胸吞云梦之泽。乐羲皇世，含饴弄孙。下陈蕃榻，倒屐迎客。眼睛头烨烨光明幢，脚跟下尘尘清泰国。卜邻陋巷，慕孔圣人获麟作传之风规。摵碎明珠，有郁山主骑驴过桥之标格。诚所谓入廛垂手，我自调心。继百世凛然，见古道之颜色。
松杉交翠夹堤长，莲子花开满署香。玉溆覃拖深覆艇，碧潭历乱密迎榔。红舒粉饰齐金制，星缀霞蒸鄂绣张。茎刺健能栖翡翠，藕肠弱可系鸳鸯。已钟秀丽三山色，复染铅华六代妆。城带夕阳翻堞影，岸萦芳草映苔光。珠擎既爱田田叶，规接还怜各各房。爽气惊林知露早，阴岚拂槛觉杯凉。西园夜月同飞盖，南国秋风藉作裳。何幸承君生顾盼，岂辞零落委寒塘。
何须佳节亦招寻，此日团圞雪费吟。天外乡关谁更远，篱边菊泪我弥深。一床新句添秋色，数枕寒泉浸道心。趁此晚晴归路白，栖乌未定响疏林。
冷暖怜捐外，临歧一念过。同心恩不细，回首悔偏多。不作安仁悼，还殊漆叟歌。时乎翻手至，用力證谁何。
西林已鸡栖，北涧复虫响。沈沈四山暝，寥寥一星上。时危剧钟情，期逝劳纡想。怅立此溪阴，欲休未能往。
党论一兴谁可回，贤路荆棘争先栽。窜流多能擅笔墨，囚拘或可为盐梅。雪堂先生万人敌，议论磊落心崔嵬。向来罗织脱一死，至今诗话存乌台。凭高望远想宏放，眼界四海空无埃。黄冈踏遍兴未尽，绝江浪破琉璃堆。漫郎神交信如在，石为窊樽胜金罍。邓侯先曾访遗迹，铭文深刻山之隈。山荒地僻分埋没，二公前后搜莓苔。元祐一洗人间怨，天地清宁公道开。玉堂同念旧游胜，笔端万物挫欲摧。时哉难得复易失，弟兄远过崖与雷。北归天涯望阳羡，买田不及归去来。我为长歌吊此老，恸哭未抵长歌哀。
悠悠行路客，折尽岭头梅。怜尔得真性，何天可借培。隔墙人踯躅，薄暮鹤徘徊。点尽苍苔色，明朝花又开。
占松辽一角好江山，元声四边来。似天公布局，星围月点，妙味须猜。日夕林蛙草蛐，撩动旧情怀。便是神仙顾，不做安排。邀得青衫红袖，向亭前数雨，真个悠哉。纵稼轩未到，醉眼亦宜开。看长空、鹏飞鹤举，趁明时、争展拨云才。清阴下、天容我辈，坐赏和谐。
辽海曾从化鹤丁，百年尘土污巾瓶。万山深处遇行李，再拜起时如醉醒。绿树岩前开药笈，白驴背上指丹经。云霄平步寻常事，不用求方更解形。
长淮愁不渡，驻马向秋风。天入黄沙暗，人归白草空。涂山馀王气，泗水有离宫。父老思尧德，讴歌尚未终。
休日相期上翠微，出门颇觉事多违。小舟送酒来何及，独骑看山去又归。山月抱琴寻涧水，天风倚杖叩岩扉。烟霞一榻无人共，梦绕瑶台跨鹤飞。
鱼龙草木畏威名，鸡犬桑麻庆再生。燕颔虎头班定远，鲲身鹿耳郑延平。孤城斗绝三千里，一将强于百万兵。耿耿丹衷惟许国，皇天应鉴此精诚。
炎时忻密叶，寒至怨多阴。自是衰荣理，非关爱恶心。代条近阳月，开牖散秋禽。但能存硕果，无用叹萧森。
花木横斜转小蹊，疏帘竹屋任高低。何人移得僧窗静，置在君家厅事西。
黄沙衰草雪毵毵，八月天山冷不堪。昨夜朔风吹过影，尽将秋色到江南。
何愁无计可生财，彩券珍藏待奖开。十万公民争睹日，那堪废纸满长街。
旄头射长空，塞马南下牧。封疆失固守，老稚遭杀戮。陇上掠牛羊，天阴闻鬼哭。岂无当世雄，可比卫与霍。长驱十万师，横行净沙漠。
小斋端坐念离居，佳句传来重起予。霄汉故人俱老矣，庙堂勋业竟谁欤。情同杜甫非耽酒，迹异虞卿懒著书。回首故山清梦断，三年尘土满征裾。
秋老惊风薄绮帏，夜寒残月晃罗衣。南伤楚岭双鸾去，西望秦山一凤归。瑟冷尧英期有伴，琴疏牧犊怅无妃。百年终拟狐丘愿，夙约千金誓不违。
乾坤放眼更谁怜，云水情移海上连。埋首债台千垒块，等身价值五铢钱。骊歌三叠春迟饯，画鹢分飞缆莫牵。安借天风听雅奏，浪浪镇日抵长年。
汉时长安雪一丈，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁絺绤。玄冥祝融气或交，手持白羽未敢释。
吾怜张幼于，天才尤卓绝。十六游龙门，遂富长者辙。结客聊自偷，治生非所屑。诗登上卿席，名缀下士列。畴不和朱弦，谁欤赏白雪。
荒程迢递阻沙滩，暑月征途欲息难。却赖回宫安亮噶，华人错唤作阑干。
金瓯无缺旧河山，难效前皇复闭关。万里边尘来海外，九天兵法出人间。中枢龙虎神符秘，上将旌旗夕照殷。三十六军齐忭舞，登坛封拜属那颜。留守东都拥百城，春风燕寝动帘旌。全收朔雪天王地，重起渔阳彍骑兵。芒砀片云应未散，蓬莱弱水几曾清？于今射虎谁飞将！胡马纵横右北平。甘泉夜半屡传烽，太息陈书动九重。未许天山三箭定，空闻函谷一丸封。鬼神奇秘虚前席，狼虎追呼急上供。筹罢军储筹岁币，年年仰屋大司农。新军成镇复成标，兵气东南郁未消。黄口小儿何咄咄，白头诸将已寥寥。支离残骨千金骏，照耀雄冠七叶貂。横海楼船劳怅望，几时征讨复天朝？汾水秋风雁复来，百年人事不胜哀。收兵自卫元戎府，教子谁登上将台？西极传书青鸟使，南山上寿紫霞杯。禁中早已储颇牧，不用焦桐爨下材。
幽人独负三尺琴，自谓羲皇得意深。经年不肯鼓一曲，欲造千里求知音。夕阳渡口西风起，黄叶纷纷坠秋水。送君默默上孤舟，片帆忽举风波里。此去吴中风物好，重复江湖我曾到。桂子落时双涧秋，白猿啼处孤松老。却入苕溪凡几里，连天震泽无穷已。红蕖苞拆流水香，紫莼丝软鲈鱼美。何时兴尽见归舟，古今客路多飘流。孤云别鹤无踪迹，空听蝉声野渡头。
寒江独钓去还来。机静应无鸥鸟猜。冰柱折，雪梅开。坐拥羊裘月未回。
投闲剩得栖山居，节届朱明麦秀初。花底飞觞千日酒，客来问字一床书。青藜依阁吹光远，白鹤归巢带雨余。高卧北窗聊避俗，何须清梦到华胥。
微茫烟水窟，窈窕野人家。屋里容书几，门前著钓槎。桃花春涨漫，桑树昼阴斜。欲问玄真子，栖迟几岁华。
华胄流芳远，平湖世载昌。鲤庭遵善教，龟组贲恩章。劳佚身兼适，悲欢念两忘。平生修净业，归路指西方。盛大身攸致，勤劳力克堪。仁心兼五福，庆泽在诸男。经罢翻灵运，人知吊老聃。百年嗟已矣，终始自无惭。
子房虽助汉，其志专报韩。灭秦复破楚，韩后终难存。苟能存韩后，何为弃人间。漫云天授汉，封留殊未安。亦如中副车，负气非万全。赤松知君心，自苦空加餐。
景晏念虑歇，支颐坐看山。起来复何为？结佩纫幽兰。万事从悠悠，不愧俯仰间。举杯谢尘世，月落梅花残。深江总风波，天淡孤鸟閒。气数当闭塞，我亦方闭关。
吾闻唐诸僧，往往多人杰。有携至岩廊，可并夔稷契。伟哉寒山子，拾菜衣百结。其文似离骚，但自写木叶。
逍遥丘壑欲忘年，忽作风蝉蜕骨仙。钟阜恰从三昧起，灵岩重要一灯传。极知扫迹终无策，且与临岐快著鞭。莫作山林城市想，从来大隐故居廛。不寄音书又隔年，因师问讯玉堂仙。碧油早觉儒为贵，青海应无箭可传。忆昔丝纶催唤仗，何时沙路听鸣鞭。生涯落寞公知否，准拟松江受一廛。
步入瑶坛紫翠连，苔深林静锁云烟。山浮碧海知无路，洞掩朱明别有天。怪石几层将径碍，枯藤千丈断崖悬。何因得借升真去，定绝风尘世上缘。
覆土为此山，欲以种芳树。山成树转多，相呼掇芳去。
棒喝云门久自奇，谈禅应问古招提。远师自在山中住，曾否清谈过虎溪。千崖恨不接蓬莱，巀嵲游踪亦壮哉。我笑振衣长啸客，月明骑鹤有谁来？
公馆借吟诗，行厨送午炊。数株临水柳，曾得系金羁。
霜清月白酒初醒，呜咽悲笳调凤城。纱静老梅横瘦影，庭空疏竹送寒声。羁愁多病头应白，王事关心梦不清。辗转残更眠未得，宦情争似故乡情。
静夜风林玉有声，薄云将雨过江城。不堪五月怀人处，黄鹤楼中无限情。
小人斯须，君子长久。斯须倾邪，长久忠厚。
避人便小疾，省事喜闲身。并海鱼盐聚，入秋风雨频。元知器苦窳，空有胆轮囷。轑饭聊同饱，知君不笑贫。
舍舟缘涧入，步步起幽思。水作夏瀑势，山回冬睡时。日蒸梅不待，风急雨无疑。返屐招游侣，舟中补一诗。
夜闻雷雨过前峰，忽见浮图在眼中。最喜江城增胜槩，却愁山鬼妒成功。白云影护无声瀑，碧海光摇不霁虹。东望怡亭西剑井，路人传谶定应同。
去国已多恨，况乃宗将颓。大夫成自放，渔父谩相猜。白雨沉沙没，清风激浪回。独怜馀诛草，空作楚骚裁。
楸垂落索槐吐花，溪女采莲童抱瓜。一年光景又将半，愈老愈知生有涯。
西苑宸游地，东篱菊已花。当年誇野色，此日丽天葩。轻白凌寒露，深红映晚霞。秋英疑可茹，无复楚人嗟。
寿亲发斑斑，綵服老莱戏。欲赋招隐诗，小山念松桂。
积雪拥柴门，行人稍出村。溪头或遇虎，木末不闻猿。接栈回山阁，支桥就树根。驱车上重坂，回首见朝暾。
君家家督负贤声，阿大中郎两剂平。好是令人追忆处，内庭趋步最分明。
方舟遵枉渚，落日上征衣。离筵启方序，吾弟感仳离。愚哲虽异规，畴不慕昌期。哲者任其劳，愚者食其贻。上有晨昏奉，下有伏腊资。偃仰恒一编，耕钓不失时。子其宁尔怀，余处良以怡。
一年今又去，独客尚无归。人世伤多难，亲庭叹久违。壮心都欲尽，衰病特相依。旅馆聊随俗，桃符换早扉。向忆青年日，追欢兴不孤。风尘淹岁月，漂泊向江湖。济世浑无术，违时竟笑愚。未须悲蹇难，列圣有遗谟。正逢兵乱地，况是岁穷时。天运终无息，人心本自危。忧疑纷并集，筋力顿成衰。千载商山隐，悠然获我思。世道从卮漏，人情只管窥。年华多涉历，变故益新奇。莫惮颠危地，曾逢全盛时。海翁机已息，应是白鸥知。星穷回历纪，贞极起元亨。日望天回驾，先沾雨洗兵。雪犹残岁恋，风已旧春情。莫更辞蓝尾，人生未几倾。
文章俯睨汉唐馀，属思深湛到古初。正使玉楼须有记，忍令银笔嗣无书。
秋生剡江濆，清气日泱漭。云归树欲无，潮落山疑长。偶坐还独谣，故人在遐想。夕景孤屿明，暗虫四邻响。神会如目存，安知途路广。
黄山骊岭起嵯峨，万里征车此再过。愁里关河劳远望，客中风物易悲歌。烟残古戍行人少，日落边城战马多。归去吴门秋雁候，音书应寄到岷嶓。
我爱樵苏者，清闲到十分。山歌行烧野，林斧响斜曛。松桧自今古，鸟猿为见闻。青山双蒉路，红叶一肩云。世外有何泪，图中或是君。近来人眼白，莫卖担头文。
百花只被一晴催，一出郊行花尽开。携杖奚奴趁先去，路迷青草却回来。
东宁新咏斐成章，百叠裁云熨织襄。长吉呕肝囊尽锦，文通梦笔彩生芒。谶鸡绝海伟人古，歌凤接舆遁世狂。今日酌君杯酒乐，鲁戈无计驻斜阳。
东厨日日厌侯鲭，却羡萍齑捣韭根。如我乃真寒乞耳，只知肉味笋殊村。
细竹八九个，桐花千万枝。坐观山色近，觅纸便题诗。竹屋草代瓦，决渠泉绕池。客来无所问，取醉更何之。
高湖回首恰周期，别后青山几度思。丹灶烟霞空入梦，夜窗风雨忆论诗。百年相会宁无约，九日来游竟失期。去去但坚金石操，岁寒松柏有深知。
古汴豪英海，追随不厌勤。廛中识梅福，帘下得严君。培养逢原学，堙沈济世勋。定知千载后，下马董生坟。
丛丛秋菊灿篱东，赏到黄昏兴未穷。夜静不知风露冷，满身花影月明中。
诗翁高卧沧江上，几为忧民霜鬓毛。推枕中宵赋春雨，笔锋如瑩鸊鹈膏。
阴阴夏景变馀春，清晓园林未有尘。日日东风欺弱柳，鹅黄吹尽作青云。少室山前日日风，望嵩楼下水溶溶。卷将春色归何处，尽在车前榆荚中。吹尽成蹊桃李尘，兔葵燕麦一番新。只应解箨抽青玉，霜节棱棱尚可人。古柳参天鸣啄木，青芜覆地下鸣鸠。白头懒作留春计，睡起移时独倚楼。睡足高檐春日斜，碾声初破小龙茶。楼边绿树飞红尽，春色墙阴老荠花。青春已属明年事，昼漏初知夏景长。日日南风笋成竹，残红虽有不成妆。春归草木漫青红，半委尘埃半逐风。谁似长楸百馀尺，高张锦绣照青空。酴醾压架不胜繁，洗雨吹风更可怜。姑射仙人本仙骨，百花凋尽独婵娟。
松偃成阴，荷香去暑。过溪似是东林路。不知宿昔有谁来，寺门同听催诗雨。北马依风，凉蝉咽暮。城门半带东陵圃。江南不是米元晖，无人更得沧洲趣。
湖水绿于染，野花红欲燃。春当三月半，狂胜十年前。小店开新酒，平桥上画船。翩翩幸强健，不必愧华颠。
采采东篱菊正黄。西风帘卷近重阳。挥毫写得几痕霜。雅韵也如人意淡，秋容偏耐月波凉。高怀晚节岂寻常。
梅叶尽凋残，斜倚霜姿可。鸣涧飞龙山嶰柯，且憩松林坐。涪叟可曾来，荒冢埋忧堕。回首长空半月生，山暝寒云锁。
年年二月看花时，野笛小园长短吹。谁道今年看花日，鞦韆门外鼓声悲。
酒醒斜阳睡起时，瞢腾春思尚如痴。扬风白浪摧诗急，却讶诗翁不出司。
雪晴萧散曳筇枝，小坞寻梅正及时。临水登山一年恨，十分说似要渠知。青帝宫中第一妃，宝香熏彻素绡衣。定知谪堕不容久，万斛玉尘来聘归。银烛檀槽醉海棠，老来非复锦城狂。疏梅对影太清淡，为拂焦桐弹履霜。雪里芬芳亦偶然，世人便谓占春前。饱知桃李俗到骨，何至与渠争著鞭。双鹊飞来噪午晴，一枝梅影向窗横。幽人宿醉闲攲枕，不待闻香已解酲。竹篱曲曲水边村，月澹霜清欲断魂。商略前身是飞燕，玉肌无粟立黄昏。相逢未易可疏亲，不是登墙宋玉邻。林下风标许谁比，直须江左谢夫人。春近山中日渐长，重重云崦閟幽香。神仙不饮尘凡酒，素面看人醉后狂。蕊殿仙姝下界游，偶来税驾剡溪头。君看月里横枝影，尽是苍龙与翠虬。清霜夜夜奈寒何，赖是知心有素娥。枉道疏枝不禁笑，主人欢意自无多。
蓐食相过识者稀，时因漂母念寒微。设坛拜将功虽称，蹑足封王祸已机。既以解衣辞武涉，如何挈手教陈豨。藏弓烹狗寻常事，青史千秋有是非。
晓烟未敛，春池欲皱，花影压回廊。淡日窥帘，深寒着枕，曾否试新妆。阑干敲遍无人应，颠倒费思量。燕子衔花，呢喃不住，来去自双双。
在处烟云早晚生，自疑呼吸气皆灵。十年梦寐江山里，今见江山入户庭。
声华与子接封疆，同缀云霄鹓鹭行。在璞谁知和氏璧，鸣琴初试宓生堂。都城日暮千峰断，宇县春回万萼香。野鸟不知离别恨，联翩飞起向斜阳。
团冰握雪，天公幻个人孤洁。最怜误向风尘撇，貌似春花，命似晚秋叶。酒边灯下曾相洽，重逢不耐匆匆别。新来真个音书绝，欢似浮云，愁似半残月。
窈窕纹纱，参差曲槛，无计消他长夏。金钲匿影，石燕穿云，缥缈灵旗来也。隐隐轻雷度时，不惜真珠，抛残盈把。似湘妃游泳，玉徽零乱，冰弦弹罢。又疑是、破阵钱塘，青天飞去，雪霰一时交下。介山昨夜，风雨黄昏，霹雳车凭谁借。怊怅方塘，碧筒出水初圆，怎禁狼藉。助新凉、午梦绳床，彷佛声飘鸳瓦。
迢迢百尺楼，俯瞰双江流。飞轩轶浮景，凝霜肃清秋。四牡何翩翩，弗遑少停留。丘民胡靡宁，皇衷每怀忧。来登匪乘暇，爰咨复爰谋。凭高一遐览，心目良悠悠。兹台屹千古，令誉垂无休。
素范流邦册，昌言溢帝聪。三台应天老，万事问胡公。道有如弦直，生嗟委蜕穷。令君兼上傅，衮敛贲遗忠。
今日游何处，春泉洗药归。行吟紫芝曲，坐掩白云扉。鱼跃耽浮藻，人閒赋采薇。丘中无个事，时看雉雏飞。世事如纷梦，往来。将偕松桂老，况有薜萝多。药倩韩康卖，门容。翻嫌高枕地，占作白云窠。
一径逶迤碧草长，短筇随处看岚光。春风颇解诗人意，时送幽花一阵香。
方冬气潜温，得晚阴始重。狂随风力翻，怒若云面涌。中微玉霏屑，后盛毛纷氄。寒光动城阙，甘滋入田垄。鹏骞海水飞，骥愤盐车覂。萦楼巧作层，覆道高城甬。群方破昏雾，万物被光宠。涂歌涵太和，送贺仰高拱。判官坐丞华，赋诗掩垂陇。貂裘拥宵谈，金杯落晨捧。此兴吾不薄，君门旦当踵。
晓汲云泉灌药畦，仙家宛似武陵溪。春来两岸桃花发，莫把刘郎归路迷。
脱木生寒风动波，眼中残塔矗山阿。忧成已信侨将压，痴绝空歌约奈何。竟遣藩兵纷宝历，未容计簿录元和。主人莫作栖栖叹，要待毛锥敌鲁戈。
青女翻空一笑开，天花散尽更徘徊。嫦娥相与有瓜葛，也向读书窗下来。
乌啼惊破梦零星，晓色鲜新喜放晴。一枕黑甜游九地，昨宵胜食五侯鲭。
路远嗟来晚，山僧梦已痴。敲门惊破胆，撩乱佛菩提。
有怀子折，全鲁之彦。儒行既名，聊伯乃建。兢兢受道，奕奕峨弁。懿选嘉访，世享馨荐。
安居岂是安居地，木偶漂来且庶几。日向柳边回晚照，雨随云去敛馀扉。相逢又说分新火，孤坐谁怜尚袷衣。试破泥头开煮酒，菖蒲香细蜡花肥。小小园亭书掩关，身闲不用更偷闲。柳绵尽日高低处，春色于人去住间。已醉更应将酒解，负花须索把诗还。我今已是霜颠秃，不比休文只鬓斑。
吴王宫殿西山头，萧萧爽气长如秋。武昌连都甚偪仄，赖有此山供胜游。东南豪杰俱故旧，当年孝廉孙仲谋。一朝名号僣九五，朱紫罗列皆公侯。欢娱应似河朔饮，缥缈宜有云端楼。危弦脆管落天上，饮散咸入西江流。而今寂寞皆陈迹，遍地松竹清阴浮。岩泉滴沥醒四座，相见环佩锵琳球。龙泉宝气亦消尽，磨剑只有空池留。老僧向我说遗事，兴废反覆令人愁。但当沈酣卷大白，徐趁明月牵归舟。
残缸零落数枝红，春在空濛薄雾中。月似冰轮人似玉，车如流水马如龙。山僧睡起三更后，游客闲来一笑同。明暗短檠君莫厌，此灯无尽法无穷。
一花开发众花鲜，花谢菩提果自圆。肯向给孤林下坐，清香拂拂满祗田。
昔罢宣城守，将归尚抚予。殷勤为开径，惨怆遂登车。告老闻还楚，遗荣喜效疏。西山忽埋玉，松露助涟如。西蜀何夫子，濡毫作冢铭。辽辽传耳目，炳炳若丹青。罢市知遗爱，存祠识旧形。生刍莫能置，江阔底沧溟。不向斗牛望，已闻风雨哀。沉埋太阿剑，毁折豫章材。百鍊饱于锻，九层谁起台。平生嗟泯泯，逝水讵重来。
闭门秋雨湿墙莎，俗客来稀野思多。已扫书斋安药灶，山人作意早经过。
立而望之，松耶柏耶，其盱眙乎。见半空楼阁，林峦掩映，从风城郭，沙涧萦纡。却顾泗州，洼然在下，呀者成邱水一盂。中央者，界几条冷瀑，一线明珠。洪涛日夜归墟。有铁锁浮桥控舳舻。看奔浑樯马，神功混淼，轰豗赛鼓，天籁欢嘑。十庙弓刀，百年带砺，落日平田噪野乌。堪凭吊，怅歌风亭长，泗上雄图。
吾闽山水国，幽绝胜衡庐。隐几云生席，开轩柳映渠。连枝均鲁卫，异说屏荆舒。此外无它慕，何门可曳裾。侵疆犹未复，世不乏真儒。肯使金汤地，长为豺虎区。颓龄真病鹤，急警任飞乌。纵有藏身处，偷安岂远图。
去蜀且万里，寻师踰十年。初犹学搜句，老渐欲参禅。晏坐蒲团破，游方草屦穿。还家何所得，笑上峡中船。
乾坤收拾几精华，全付茅茨小小家。压尽园林千万蕊，只消篱落两三花。雪消数尺暗埋岭，月浸一痕微印沙。玉面亭亭太幽独，天寒空谷正堪嗟。
百战未言非，孤军惊夜围。山河意气尽，泪湿美人衣。
门前何用白衣来，旋买官醪亦可杯。笑问黄花前日事，未生陶令为谁开。自怜萍梗老羁孤，暂寓僧寮不用租。九日有钱还可醉，不然萸菊酒俱无。秋菊何尝委片英，都缘气韵禀清宁。欲将此意灵均道，只恐灵均唤不醒。西风摇落雁南飞，黄叶深深拥竹扉。佳节只消拚酩酊，牛山何事泪沾衣。篱下寒花色自妍，折来泛酒更新鲜。化工底事宁多巧，铸出黄金满地钱。佩萸囊菊陟崔嵬，世俗想传有自来。顾我此身强健在，不消囊佩亦无灾。菊花偏作道家妆，开遍重岩与断冈。醉后折来簪短鬓，老夫翻学少年狂。黄花堆积若钱流，妆点诗家富贵秋。元亮不将渠贳酒，空留遗恨尚悠悠。人皆九日醉流霞，君汲山泉自煮茶。可是诗成无点俗，祇应吟笔灿生花。
秋光萧瑟亦心安，挑尽银釭到夜阑。唧唧虫声鸣石砌，沉沉花影压雕栏。人因病久寒先觉，诗为愁多句更酸。遣闷呼童携酒盏，自斟自饮自寻欢。
金鳌背上蕊珠宫，千岁桃花几度红。曾见茂陵松柏下，铜仙清泪落秋风。
狂歌君莫笑，偃蹇世相轻。寂寞少年事，凄凉今夜情。深杯甘百罚，明月澹孤城。无限伤心泪，东南只自倾。
甲子穷时丧乱频，天教泽国着闲身。无情花柳自春色，不觉山河多塞尘。他日升平犹未老，此生流落且相亲。江南江北经行处，莫话衣冠愁杀人。
联床复今夕，相对拾朝华。截竹轻骑马，攻城细筑沙。书声灯下梦，鬓影雪前茶。百岁差能慰，乘肩靥似花。
巍巍寿宫，瑶瑰其阍。于惟泰元，称天之尊。胚始无极，厥眹泯泯。两仪渐辟，五序因循。凝精为曜，微者星辰。气噫而风，亦润以雨。霏霏雾露，粉泽下土。夭乔鳞羽，顺性归所。涵泳熙沐，忘已繇造。惟我思媚，式献以报。玄酒既熟，郁鬯斯馥。有鲜者犊，寔茧其角。是祼是燔，取彼膻芗。以达霄潢，庶几来翔。玉弁俄俄，璚琯洋洋。延庇亿年，总齐万荒。
每岁值重九，会此林泉交。但坚松柏操，宁论蒲柳凋。何必惑仙术，携家去登高。长吟时染翰，短翮难冲霄。爱此晚节花，不知身世劳。有琴久无弦，何论琴尾焦。众客互酬劝，既醉乐陶陶。且尽今日欢，谁复知明朝。
风头不定云来去。天教月到湖心住。遥夜一襟愁。水风浑似秋。藕花迎露笑。暗水飞萤照。渔笛莫频吹。客愁人不知。
园林芳事已阑珊，开尽荼蘼亦懒看。深院日长眠听雨，重重帘影隔春寒。
缅怀海县游，不作千山隔。虽偿还俗债，兹复望霓厄。孰知赫曦中，欻有油云升。六幕一汛扫，病骨如濯清。西山殷其雷，晚溽尚雨意。颇思云岩宿，静听崩空势。灵湫贝为宫，龙伯肯小留。与翁宁两心，当亦忧民忧。愿龙嘘为霖，彍电归袖手。免令山城民，议我拜土偶。千里饫玉粒，秉穗周困穷。牲肥酒如油，岁岁敬为龙。
直北风高薄日光，孤舟系马昼苍黄。负囊趁集隔溪老，掩袖凭门谁氏妆。即恐驰驱迷远道，笑从尘土变征裳。与君散步且呼酒，安得骤雨回微凉。
朝回暖律变严冬，应念闽风与蜀同。丛棘冤皆为洗雪，发棠惠遍及饥穷。冰寒吏胆照天烛，泉涌诗肠饮涧虹。帝遣二星临七聚，不妨击壤和元丰。渭树江云春复冬，安知今夕一尊同。放还颇有诗招隐，饿死断无文送穷。笑我垂车老骑犊，喜公下马气如虹。暮年未敢忘忧国，白发丹心每愿丰。
离枝五日不成筐，色味何能到玉堂。汉驿枉教劳马足，李家空复舞霓裳。止堪作脯供茶宴，合取馀膏付酒娘。口腹累人垂炯戒，昔贤一疏自千霜。
抚封占清境，禊宴协良辰。物态随春秀，歌声洽政淳。撷芳寻陌绮，泛棹击波鳞。天幸陪开府，非才愧席宾。
古戍经秋暮，危梯迸野泉。鹿头关上庙，骥足县中仙。山叠疑无地，江宽欲放天。英雄今已矣，自喜惯风烟。
纱笼解散坐门畿，生怕逢人索接篱。朝雨洒来山更净，舂锄恰好到方池。
高薄层霄礼上玄，徘徊回首笑尘缘。烟生万壑疑无地，云散孤峰忽有天。虎豹关开风送入，丹铅灶冷火迷传。榔梅似是真消息，独立苍茫思渺然。
十年随牒访三高，不觉星星上鬓毛。尚忆齑盐形夜梦，聊因椒柏荐春醪。文盟再会知何日，臭味相投属我曹。总是虞庠旧培植，致君当不愧夔皋。
翩翩绛旐寒流上，行引东归万里魂。几处州人临水哭，共看遗草有王言。
汶水连洙泗，源源有所归。圣贤诚可仰，风俗自相违。落叶随风舞，孤鸿破雪飞。纷纷名利客，到此肯忘机。
菊已开时梅未通。似寒如暖意融融。情亲语妙一杯中。歌舞欲来须更理，林泉有乐政须同。好诗多味酒无功。
苦心遥夜独观生，时听书声杂雨声。但得晴明游览毕，青山回首数归程。
稼轩集里寿词多。我亦欲云何。好个新天佳话，仙姿百岁婆婆。倚门常见，一枝竹杖，鹤背微驼。老眼几经桑海，白头忘却羲娥。
久病倦衾枕，独行来访君。因逢归马客，共对出溪云。新月坐中见，暮蝉愁处闻。相欢贵无事，莫想路歧分。
上国疏恩重，高堂衍庆新。世当清化日，家有白头亲。绮席团圞处，朱门富贵春。儿孙纷满眼，夫妇敬如宾。偕老期千载，生年并八旬。阃仪仍肃肃，庭训尚谆谆。食举齐眉案，花簪折角巾。贤郎登仕版，硕德动朝绅。盛事谐占凤，佳辰纪绂麟。同称寿觞满，联舞綵衣频。斸雪供青笋，开冰出锦鳞。孝心应尽力，禄养必殊伦。自古称三乐，于今复几人。芬芳流简册，光彩照乡邻。京兆看前辈，汾阳恐后身。明年两封爵，颁诰下枫宸。
拜表时时上阁开，九重葱郁信佳哉。天旋地转会有日，填咽都门龙御回。
星毬朱柿杂硫黄，磊落千林带海旁。火齐外包团绛色，水精中结瑩寒浆。每嫌天宝供妃子，岂谓元丰献帝王。今代御筵唯玉食，不因微物扰炎方。
著意功名四十年，柳花空满鬓丝边。男儿无补朝廷事，有愧饥餐困即眠。
澹澹晴云薄似罗，遥情脉脉托微波。江南春好且须住，姑射山头风雪多。
皇士竟纶翰，旋轸适帝乡。辕马暂回镳，言税君子堂。华洞窅逶迤，绮席错圆方。云鸿唳时响，庭木敷春芳。昔誉徒结念，今范得俱详。客转百岁怀，主称万年觞。觞至勿复辞，劝君且解裳。竹实本倾凤，雍呜在朝阳。神剑慕合并，雄雌苦分张。欢娱不终夕，隔别违吟疆。岂无他时期，此日难遽忘。
过桥便是越南天，瘴发千山动紫烟。古木阴阴奔蜥蜴，凝云帖帖下乌鸢。黑旗奏凯输先子，铜柱沈埋不计年。今日真成章甫客，当时谁谏画图捐。
莫操齐门瑟，莫投光范书。孔明有知己，自顾南阳庐。蕴真玉混石，失势龙为鱼。君看才名误，文园老相如。
兰蕙比君子，其德为不孤。人物虽云异，气味乃匪殊。托根深林下，不与桃李俱。妖艳任纷纷，贞姿恒自如。共言王者香，宜为禁苑居。一朝移植后，雨露恣沾濡。芬芳异凡卉，馥郁盈天衢。采撷足纫佩，把玩堪怡娱。发舒似迟晚，蠲洁无终初。谁将幽静意，写此兰蕙图。对之逐清赏，尘虑焉能纡。呼童出门巷，止回俗士车。
系马门前柳，投鞭息吾驾。青林合扶疏，木杪抗风榭。沈郎天骨清，众垤立嵩华。闭阁卧读书，一榻过僧夏。尤工五字律，句法窥鲍谢。无穷真炙輠，有味乃食蔗。我老复何为，齿发日夜化。寅缘苇间见，拊髀起一咤。悬知掷地响，自欲补天罅。坐令长安楮，顿起千金价。
一箭不中鹄，五湖归钓鱼。
萝门兮薜户，宛其姝兮静女。抚瑶瑟兮清歌，歌不绝兮如缕。事君子兮岁几何，荠非甘兮檗非苦。金石兮贞心，恩深兮雨露。艳半额兮姱倡，岂娥眉兮能妩。山之颠兮虎豹嗥，波汹汹兮蛟龙饕。君欲行兮孰导，隐余思兮郁陶。愿一列兮无从，首倦栉兮频搔。宝辂兮瑶辙，道阻兮积雪。君何志兮远游，危断绥兮惙惙。岁冉冉兮将遒，蹇奚淹兮山椒。愕哕凤兮戾止，曰有诏兮汝谋。日有食兮仍曜，景有晏兮复朝。苟荪薆兮弗谖，聊延伫兮中洲。
晨游开母祠，暮抵紫虚谷。千峰挂夕阳，犹指中寺宿。山空无人声，暝色满草木。乱石碍饥马，荒榛走惊鹿。深林怪禽号，绝壑山鬼哭。照涂藉流萤，呻吟愧僮仆。乙夜扣禅扉，孤灯耿幽绿。犹疑梦寐中，对榻眠空屋。
如此春光冉冉何，青山亦笑发皤皤。门前修竹独欢舞，今岁儿孙长最多。
片月山坳堕，苍茫万籁森。鱼深潜大泽，鸟寂宿高林。看尽陶卿菊，难闻伏氏琴。仰天长一啸，空谷荡回音。
信马隋城下，行春访旧传。楼台在何处，瓦砾半耕田。远籁悲笳咽，馀花坠靥圆。只留荒侈迹，千古监青编。
深山一自埋清影，谁向鸾溪寺里行。无著岭头空有约，天亲湖上旧知名。木樨可遂闻香意，莲社应无生客情。且就松阴磅礴坐，他年须忆鹤归声。
剪草除荒著一窝，两行苍翠护云萝。虽无画栋雕梁巧，犹胜巢居穴处多。敢与尧阶争气味，偶于颜巷得同科。消閒老子时来坐，一笑江山鬓已皤。
江上歌吟一棹轻，却疑身界狎蓬瀛。瑶琴也度梅花调，黄鹤来听月下声。
昨夜微霜落灞桥，数行官柳正萧萧。听莺坐处空残叶，系马门前有旧条。色借青娥双晚黛，声随急吹度寒蜩。秦山送别那堪折，应把离情寄玉箫。
晓出城东门，山川入遐睇。纵观细柳营，重感当年事。军容不入国，将军宜不拜。棘门与灞上，无乃真儿戏。条侯乃虎臣，足膺藩屏寄。寥寥已千年，此事孰能继。
山亭种花厌脂粉，纯种芭蕉三百本。一心生意展不尽，四面蟠根培自稳。捲舒风日闪流翠，滉滉清阴浸窗户。烦君净拭湘竹床，著我横眠听秋雨。
听。窗外如何月有声。寒无寐，风雪正三更。
洛水来西南，昌水来西北。二水合流处，宫墙有遗壁。行人徒想像，往事皆陈迹。空馀女几山，正对三乡驿。
往日湖西道，风霜我最知。才高终作士，发短欲成丝。优老恩偏重，还山路转夷。不妨琴鹤外，添取送行诗。径竹萧萧在，归来菊正花。青山迎昼锦，醇酒送年华。閒散渔樵狎，尊荣邑里誇。尺书时往复，相去未为遐。
行行铁兜鍪，队队金骆驼。呜呜吹铜角，来来齐唱歌。总戎面如虎，指顾挥雕戈。马踶无贼垒，手箠可填河。王师本无敌，安用战图多。
华溪仄。春风也是人间客。人间客。飘零南北，几时休息。不如学个商山伯。石楼云殿销尘迹。销尘迹。丹丘闲看，老松千尺。
彦章退然才中人，讥诃唾笑皆奇伟。看君落笔挟风雷，涣然成文风行水。坐令前辈作九原，子固精神老坡气。儒生寒酸不上眼，此郎要是天下士。嗟予生计等飞鸟，翩翩吴头复楚尾。去年兴废看京华，笑傲清狂人背指。君独折简坐致我，迎门欢笑自挈履。旧闻牛鸣马不仰，女逐臭夫那有理。今年黄花南浦岸，忽然见君失声喜。僧房借榻营夜语，灯火照人如梦寐。怀中卿相且袖手，翰墨风流聊戏耳。行看上书苫块中，凛凛范公只君是。
欲书奇遇恨无才，佳节题诗倩汝裁。缘结师徒心互许，事经桑海首重回。崎岖蜀道艰初会，潋滟西湖怅后来。自愧当时二三德，连环未解竟成哀。
五云楼阁凤城间，花木长新日月闲。三十六宫连内苑，太平天子住昆山。
比雪犹松在，无丝可得飘。轻拈愁欲碎，未嚼已先销。
雕云度绮钱，香风入珠网。独知此夜月，依迟慕神赏。
二月风微景色柔，笙箫别院翠云浮。鸟啼烟重横金缕，人怯春寒倚画楼。汉苑眉纤春正浅，楚宫腰细舞堪愁。朱门从古空流水，几树垂杨过客舟。
一春无那缤纷雨，断蒂残花断梗萍。信怯五湖云外远，山来万里客边青。剩磨诗笔狂能尽，偶触中肠意一惊。浅冷深潮夜如海，孤舟可许逝平生？
昔随元宰贺正元，卤簿分陈舜乐悬。万炬列星仙仗外，千官鸣佩玉阶前。履端同庆承天语，山寿齐呼祝圣年。潦倒今无朝省梦，絪缊空忆御炉烟。
白水茫茫烟渺渺，原野高低，触处生芳草。草绿花红人自老，有情争似无情好。丧乱馀身欢意少，肠断江山，不肯留残照。门掩黄昏寒料峭，角声吹起双栖鸟。
张郎为委吏，禄隐不辞卑。闽树春尊出，吴歌海月迟。莺花愁倚榻，池草梦移时。笑问江南枳，犹生凤鸟枝。
美人不可期，迢遥隔江浒。惟遣白云来，伴我幽栖处。
自古圣贤皆寂寞，祗教饮者留名。万花丛里酒如渑。池台仍旧贯，歌管有新声。欲识醉乡真乐地，全胜方丈蓬瀛。是非荣辱不关情。百杯须痛饮，一枕拚春酲。
却忆禅林过雨幽，观音殿下碧烟浮。碑文漫检隋朝字，树色闲看宋代秋。穿窈窕，作优游，只无人解佛因由。当时心逐长云去，直上津沽百尺楼。
一阵寒鸦噪晚空，半随返照入青枫。行人莫觉流霜早，眼认重来树树红。
夜雪堆窗久不融，檐冰三寸透玲珑。写春千字流莎碧，柴束泥炉煮酒红。青竹箸，紫藤盅。醉浇肝胆数杯空。一根红蜡开花小，我梦飘摇欲九重。
别后觚棱夕意深。暂来还去易沾襟。压装画本自萧森。瞿峡传烽仍万里，石城归日亦层阴。雁边谁系故园心。
寄言天上，石麒麟、化作人间英物。醉拥诗兵驱笔阵，百万词锋退壁。世事空花，赏心泥絮，一点红炉雪。识时务者，当今惟有俊杰。我本浩气天成，才逢知己，便又清狂发。富贵于我如浮云，且看云生云灭。羊石论交，鹅湖惜别，别恨多于发。共君千里，登楼何患无月。
敦叙堂前坐不辞，交南时雨有王师。清泠池阁无丝竹，还胜鸣皋送客时。
觌面江干千尺像，一州胜处说西林。雪涛欲验青衣涨，步转云堂向后寻。
闻道云安曲米春，才倾一盏即醺人。乘舟取醉非难事，下峡消愁定几巡。长年三老遥怜汝，棙柁开头捷有神。已办青钱防雇直，当令美味入吾唇。
晴空澹澹飞鸟没，野水连天月初出。人间天上不胜秋，一片烟波夜如日。杜陵老病卧孤舟，醉倚蓬窗看水流。满怀灏思无人会，惟有清光照白头。荒林野树连高障，青山半出青云上。谁分折水下昆崙，一道垂流几千丈。纷纷短发吹秋风，注目可似青鞋翁。高山流水知音少，却忆庐山五老峰。
巧结分枝黏翠艾。剪剪香痕，细把泥金界。小簇葵榴芳锦隘。红妆人见应须爱。午镜将拈开凤盖。倚醉凝娇，欲戴还慵戴。约臂犹馀朱索在。梢头添挂朱符袋。
御路东风拂翠衣。卖灯人散烛笼稀。不知月底梅花冷，只忆桥边步袜归。闲梦淡，旧游非。夜深谁在小帘帏。罘罳儿下围炉坐，明处行人立地时。
江之广兮，有菱有荷。言往从之，爰摭其华。轻飔扬翔，安澜欲狂。江之广兮，有荷有菱。言往从之，爰撷其英。轻飔裴回，安澜欲隤。白石晃晃，江水潒潒。虽曰潒潒，中心如荡。惓然兴思，夫谁与我榜。白石摺摺，江水渫渫。虽曰渫渫，中心如猎。惓然兴思，夫谁与我楫。白石队队，江水汇汇。虽曰汇汇，中心如醉。惓然兴思，夫谁与我济。
茅庵小筑。疏梅几树。能伴幽独。无生晤速。长斋绣佛、前身是金粟。经翻贝叶，清磬里、莲根似浴。微笑拈花，俨然是先生天竺。染翰瓷缃竹。慧业文人更清福。坐老蒲团，空阶秋草绿。映不染禅心，一枝芬郁。谁道仙子尘凡，料兜率、蓬山任归宿。花雨吹烟，团成香玉。
乌麦相看种，黄籼已皆熟。坳塘无剩水，古径堕枯木。贫多收刈迟，勤有翻耕速。整履步大田，扶藜问幽谷。
平湖四无际，此夜泛孤舟。明月异方意，吴歌令客愁。乡园碧云外，兄弟渌江头。万里无归信，伤心看斗牛。
乱离固多事，贤哲有要领。一切本仁义，条教日月炳。邦民用不犯，闭阁自非省。犹能肖盖公，使我醉清净。春风花满门，午梦日转影。先已戒铃下，吏至无辄请。
平沙涨雪清江濆，水花照日红生鳞。轩然五老出城表，雕玉万仞窥长身。云巾星弁覆华顶，飞泉漱瀑垂天绅。平生未识庐山面，碧巘横云望中见。江头一夜雨衔天，奔浪号风作悲健。朝来淤泥没牛马，咫尺坐论千里远。芒鞋拄杖挂尘屋，神马尻轮欻飞转。卧龙庵前碧眼翁，日饮山渌餐溪松。神融气合八荒外，此心烱烱宜先通。未须勒移却俗驾，会应一洗尘寰空。寄言归侍壶丘子，他日来游当御风。
晦迹才须一亩间，浮家暂寄五湖边。官抛印绶轻千里，禄隐渔樵已十年。眼对云山偏烂烂，腹藏篇牍自便便。政缘欲遂幽栖乐，岂是清时独弃捐。
住依公府枕河湾，野老王孙日往还。莫道草堂无样制，圣恩曾许屋三间。凤凰台上望庄台，喜得云缄手自开。就里频频问乡信，阿罗三月没书来。
来也飘然去绝尘，难凭佛偈悟前因。青衫有恨年年湿，白发无情日日新。祛病险成刀下鬼，添愁怕看镜中人。一身尚在寒风里，不信梅花报早春。
访水寻山好已迂，胜游难必果何如。二林咫尺还淹兴，空读匡庐易览书。
水因有月方知静，天为无云始觉高。独坐孤峰休更问，此时难著一丝毫。
所知共歌笑，谁忍别笑歌。离轩思黄鸟，分渚薆青莎。翻情结远旆，洒泪与行波。春江夜明月，还望情如何。
净色只应撩处士，国香今不落民家。江城望断春消息，故遣诗人咏此花。
独赴非烟折柬招，房栊楚楚径萧萧。茶炉活火添香炷，菊盎微泉上纸条。夜宴过秋方渐永，卯酣经午未全消。传卿月下为欢诀，小憩黄昏坐彻宵。
晚岁归心岂易收，挂冠已去复淹留。东方曼倩多奇节，司马相如故倦游。床上诗书供一笑，山中松桂入清愁。儿童怪我经春病，此意还能掩得不。录录虽能早致身，中年东海与西秦。只宜桐柏山中老，不是麒麟阁上人。故病未休新病起，黑头应笑白头新。天公早赐还山诏，怀抱纷纷倦俗尘。
临汝城中春雪消，望嵩楼上对岧峣。已披氛雾呈孤秀，未许春寒上泬寥。子晋玉笙如不隔，浮丘仙袂欲相招。便思唤客同清赏，苦畏春风入敝貂。
天语传闻近，山呼引拜遐。鸿胪跽承旨，光禄立开衙。白粲分阶玉，黄流借殿霞。彻归成独享，此际益思家。重漕明主意，既醉远臣心。席避彤庭日，筵依松树阴。大官多且旨，小史酌还斟。世食天朝粟，衔恩岂自今。
鄂渚他时县，江南尽处州。平生求识面，此地忽同游。湖外公开府，江边我上楼。尺书何日到，能寄近诗不。
露湿烟凝，簇繁英、镂红雕翠。外着轻霞，中含澹玉，开向残冬天气。夹径低垂青步障，倚风俨动鸾凤尾。锦萼包香待放，还须春雨。梦醒午窗凝思。恨愁结丁香，情怜兰蕙。剪裁鸡舌，剖碎麝脐，浓馥满襟蓓蕾。喜弹压芳菲，暖烘人醉。
南人重鱼长食鲜，小鱼弃掷不论钱。老翁操网儿弄桨，一家生理在渔船。
箕裘文綵动乡关，腾踏风云兴未阑。赤县名声连白下，丹洲鼓角接乌蛮。濯缨正爱江湖阔，走马何妨道路难。试向高峰一回首，海天尽处是壶山。
伊人洄溯咏蒹葭，小谢诗篇世所誇。知子往来非别事，罗浮勾漏足丹砂。
柴扉寂寞掩残春，满地榆钱不疗贫。云鬓霓裳半泥土，野花何事亦愁人。
望彻层城坐彻宵，苦将心眼记丰标。生来仙骨非丹换，摹拟神情胜白描。牛女若逢应妒巧，莺花相对苦争娇。丹诚欲寄何由达，吹煞灯前白玉箫。
自负平生意气高，飞扬无力可徒劳。未能董子陈三策，已叹潘郎鬓二毛。癸巳流年冬至节，庚寅初度楚臣骚。一卮且复同君寿，坐对梅花映锦袍。
春云漠漠度宫城，楼雪初融水未生。行过御沟成久立，起头枝上有流莺。
我贫无一锥，所向皆四壁。瀛洲足风露，胡不减饥色。昔闻杜氏子，剪髻事尊客。君妇定不贤，三梳奉巾栉。
春风昨夜入南枝，浃髓沦肌释冻威。和气晓来无著处，满空飘作綵云飞。
通身是眼，不见自己。欲见自己，频掣驴耳。通身是手，不解著鞭。白牛懒惰，空打车辕。通身是佛，顶戴弥陀。头上安头，笑杀涪皤。
朝立寒溪东，暮立寒溪西。一到神顿领，熟视眼更迷。水光不见水，但见青天无表里。天光不见天，但见一片清烟涵无边。水中有天天不湿，天中有水水不入。天耶水耶堕渺茫，只是天光与水光。月来水天中，水天裹月如不裹。月去水天中，水天锁月如不锁。明月不来不去时，琉璃泡中珠一颗。先自水天莫分别，更添月色更亲切。水色天色月色擘不开，水光天光月光拈不来。梦中酒渴不可忍，一口吸下骊龙腮。
抱耒新湖葑，烧畬古庙壖。宦游悲肮脏，归卧困沉绵。日隐啼鸦戍，舟回落雁天。衰残知迫死，不忍负青编。
瘦马虺隤已卸鞯，纵鞭其后不能前。才非应氏惭三入，齿较杨雄长十年。发老病馀偏种种，腹空虚甚谩便便。故人过矣相称誉，敢挹衰残望昔贤。
甚瑶台、翠鸾雏小。风流占断妍景。数声何处啼春胜，帘卷晓窗人静。天气困。梳未稳、绿鬟倭堕临妆镜。懒羞倦整。待铰个金花，眉夫双雁，还怯剪刀冷。仙家好，十二行云路迥。牢笼芳梦不定。多情正要人拘管，无柰绿昏红暝。乘酒兴。携两袖、天风飞上蓬莱顶。阑干独凭。为唤玉笙来，霓裳按舞，和月醉花影。
十年别却春风面，今日将军卷里看。洗我缁尘三万斛，水痕清浅月团团。
宅寄吴山外，筹添越海傍。玉壶悬大药，金匮谒长桑。紫府青牛驻，玄关白鹤翔。东风门第在，拂面杏花芳。
太虚之气随物形，天声地声由此生。小或簸荡吼河海，大将触搏流风霆。天轮胶戾神鬼战，地轴挺拔蛟龙争。圈臼洼污各异奏，彯沙礜石咸齐鸣。灵功阖辟司至理，于喁徐疾缘天成。孰言坱圠妙不测，两间可配人为灵。戴首载趺上下位，布藏列府山河萦。肺为金官号钟磬，发声肇气从孩婴。自兹人音极万变，出无入有诚难名。喑哑吒叱泄忿懥，啸呼号噭摅幽情。吻牙喉舌审清浊，徵羽宫商分重轻。殊方虽假象胥译，至道不与人伪并。尼丘降神继群圣，因声为教文诸经。研穷阳阴序政事，吟咏情性臻和平。节文严谨名分正，假象植义昭天明。玄景无言圣人代，建中立极绥群萌。奠安海岳使效职，洗摩日月开重冥。籁鸣机动孚应速，风声所被来频仍。宋齐鲁卫既雾滃，蔡陈秦楚尤云蒸。棂哜真瘦造阃粤，抵排卑论归崇谹。太和融盎尽沾丐，物无疵疠玄休凝。杏坛迹芜铎声远，人凿私智先先登。钩钳捭阖势倾轧，坚白同异时頠炜。黄老玄虚涉溟涬，刑名惨覈纷峥嵘。九家狂流不可遏，绝港强欲齐东瀛。固云偏盭或害教，尚骋所学为骁腾。狂秦以降逮刘氏，不翅枯响随风行。黄茅白苇堕一色，编贝联珠夸九能。班扬枚马亦豪隽，竟溺下俗高难升。六代骈枝与俪叶，气澌辞顈犹骄矜。更唐历宋非不盛，律之六艺终难胜。要知声华有衰歇，以致学步多竛竮。人文本为载道具，次则纪事垂千龄。虽其功用霄壤隔，不应涧水非渊冰。玺书播告出丹凤，兵檄驰布飞红星。金匮石室董狐笔，戎功骏烈燕然铭。入室登歌侑庙乐，徇师能誓宣牲盟。章疏补天非炼石，谈辨保国逾长城。沾润自足配云雨，和协更可同箫笙。当其操觚欲鼓勇，收视返听探玄精。游鱼中钩曳深沚，巨兽投阱离丛坰。斯须朝崖变夕谷，惚恍西海为东陵。精神所至万物慑，橐籥亭毒纵复横。真醇鲁邦见郜鼎，冲雅高辛陈五韺。浑圆牍应振逸响，缛丽慎雀梳文翎。严森五刑布秋肃，华涧百卉含春荣。劲如韩彭将貔虎，仰揭斗柄麾欃枪。艳如长杨较羽猎，蒙盾负羽驱鸾旌。高排霄汉跨箕尾，呼噏沆瀣游太清。未几直坠九渊底，察之无迹闻无声。幽入阴宫作鬼语，秘怪诙佹难为听。割然大明赤于火，景曜所鑅流为琼。似兹妙斡造化轴，可以小技相讥评。金石虽坚有销泐，文光亘古常晶荧。但忧拙工不知变，欲就郊衢施鼎曈。揖让周还固有节，其如绵鳷非法程。予从卯角业文史，意逞骁悍摧强勍。上师姬孔为察父，下视迁固犹诸兄。婴弓射侯在正鹄，路马在御悬游缨。温温腻纹蟠结绿，烨烨寒电生青萍。有时摛辞述帝霸，捷如屋上人建瓴。注空直泻绝留碍，不似潢潦为泓渟。应知敦本乃末艳，且吒彪外由中弸。年来惩艾剧芒刺，流汗浃背颜交赪。如何窜身伏槁壤，乃能抗志凌霄峥。掞宫清庙须巨木，梁葩楚艳徒微馨。譬之出声有巨细，大块噫气真铿涘。蛙鸣蝉噪杂鼓吹，入耳唯觉成耽嘤。天人之间或有愧，何异冠服蒙狸狌。遥江上月素珠吐，嘉树弄景痴龙擎。维时万籁一时寂，耿耿银河涵玉绳。华川先生起我懒，搴衣踏月行空庭。扬今榷古益慷慨，抽关启钥成撄宁。先生文章正用世，殷盘周诰方争衡。知深固慊管鲍浅，交固未数金石贞。念斯辗转不成寐，吟声在吻号苍蝇。酸寒固或类贞曜，跅弛未必卑韩翃。故人守官在姑蔑，学林老虎文渊鲸。三年不见志纡郁，梦魂时逐晨风征。何时共宿若今夕，重把肝胆殷勤倾。
天外鸣鞭肃禁宸，朝廷献纳有司存。罘罳拂曙楼台迥，象魏连云观阙尊。夹陛书思端万笏，上方求谏辟千门。宫墙树色深于染，总受天家雨露恩。
羽卫园陵外，千秋松桧阴。积薪元不戒，急燧远相侵。瘗玉涂山古，沉珠淮水深。九重哀痛诏，倾听独何心。举世忧江左，无人念故丰。近畿蛇豕突，大地鬼神恫。火浣龙衣在，云栖藻井空。徒闻饬原庙，月出上皇宫。
邺侯家藏三万轴，牙签新若手未触。此翁眼如九秋鹰，一过成诵不再读。愧非玄晏独峥嵘，复愧王郎著论衡。案头萤乾太苦相，久假不归何痴生。开州公子好奇古，胸中宝笈森四库。安用邺候插架书，向来借我纸上语。频年多病百不如，准拟传书学截蒲。还君一鸱细故尔，莫厌时时开锁鱼。
花心苦被春摇荡。粉艳娇相向。隔帘微雨送幽香。未羡寒梅，疏影月昏黄。芳温一念何时忘。笑了还惆怅。无端开近宋东墙。真个晓人，情思断人肠。
同占溪名邑，还从佛借居。懒便书眼暗，静爱酒杯疏。山路闲供课，僧房步当车。地炉贪软火，未得赋归欤。
西垣阁老号文雄，辞体能兼两汉风。绛帐旧生虽授学，灞陵归将已无功。校文岂论居三上，赋分由来本下中。不恨早朝秋雨急，犹陪鸳鹭大明宫。
梭头船子靸鞋轻，逆水上滩三日程。岸回时见虎狼迹，村远不闻鸡犬声。人事往来何日定，世途登顿几时平。老怀莫为投荒怯，喜有青山绕县城。
紫帘将白叶，双嶂隐藤萝。欲雨阴霞起，先秋暑气过。水嫌琴口小，山爱髻鬟多。明上乌禽岭，当如瀑布何。
扇子破，索犀牛，棬挛中字有来由。谁知桂毂千年魄，妙作通明一点秋。
内宴初秋入二更，殿前灯火一天明。中宫传旨音声散，诸院门开触处行。
长途归短柩，默默托诸侯。节照千山暮，帆开五月秋。鄱阳趋镜水，章贡夺滩流。去去休惊恐，梅关近广州。
枌朋载酒子云居，何必孤山远访逋。癯影参差浓复淡，古香传送有还无。朋龟剩喜如云集，汎蚁何妨过日晡。索笑却嫌来较晚，一林芳意太纷敷。访梅寻友款幽居，俄见栖鸦已毕逋。霁日幸同终日笑，春花有似此花无。衔杯林下嫌来晚，索句檐前祇恐晡。菲作不妨为玉引，要看词藻竞芬敷。
綵绳累累作端午，石青蜥蜴泥金虎。老奴催恩拜纨扇，香纱笼头半遮面。
畏暑长思雪绕身，苦寒却愿柳回春。晚来斜日无多暖，映著西窗亦可人。
曾子不愁归路泥，临行索我送行诗。头童齿豁衰颓甚，不似京城相别时。
巨灵神手造江山，潜写为图置石间。岁久石为图所变，一重峦下一重湾。
樽酒南楼，黯然词客，浅笑人语疏灯。暮云朝雨，骊曲不堪听。屏上天香醉蝶，还厮守、惜别无声。轻衣去，画楼依旧，帘外月空明。青青。垂柳岸，游丝不系，枉说多情。看燕归深巷，人滞孤城。念有天涯是处，春且住、休趁回程。闲窗下，冰心一片，吟望到残更。
新开绿野芳春酒，漫泛桃源曲水觞。机轴文章传大雅，江山形胜发清狂。隔沙渔浦多烟雨，故堞人家半夕阳。三十年前曾客此，不知今日是他乡。
借箸偏曹濮，长城失太行。黄榆飞潞泽，王屋下邢襄。骨悸闻风鹤，魂腥逐刅铓。大河千百里，莫谓惜鞭长。
冥搜忍饥冻，嗟尔不能休。几叹不得力，到头还白头。姓名归紫府，妻子在沧洲。又是蝉声也，如今何处游。
南郊健步免扶筇，芳草迷离旧径封。寺外新分一脉水，门前不见十围松！山僧已死空禅室，远客重来动午钟。且息尘缘谋住此，溪山是否肯相容？
谁将明暗说灵根，总是东皇一样神。悟取老花禅里意，元同碧落隔江春。
孤斋悄无人，绛烛夜吐芒。羽虫忽飞来，投火欲自戕。知为明所误，曷不务韬光？子封愿封留，淮阴喻弓藏。法戒既昭然，昧者何茫茫？高山有白石，行当煮为粮。
空谷幽居久，来看山上山。夕阳风旖旎，芳草路回环。寺闹教僧俗，事喧搅鸟閒。亭台谁别墅，欲扣畏当关。
今日幸无雨，天空出遥岑。行行不知疲，遂至春江浔。汲路转篱落，人家在桑阴。平畴涨清波，陇麦如人深。沟畎戏凫鹜，新蒲映浮沈。我生本樵渔，对此谐初心。风物岂不好，悲来自难任。胡尘暗中原，四海如惊禽。黄屋狩万里，两宫隔辰参。龙腾鼎湖阔，月晦星河深。宇宙有倾覆，兹游岂岖嵚。消忧赖浊醪，太息谁能斟。
一叶落，空索索。天下秋，乾剥剥。霹雳一声，滂沱大霔，笑看乌藤倒上树。
公门何事更相牵，独上高楼思渺然。养拙久判藏姓字，僻居惟爱近林泉。前江后岭通云气，万壑千岩锁翠烟。自笑无成今老大，日高窗下枕书眠。
王风委草，骚赋怨兰，危弦思苦谁说。坐对素秋摇落。芳菲与鹈鴂。吟壶永、双练发。悄未觉，翠销红歇。镇闲写，解带披襟，满座香发。长恨付梨园，似锦湖山，南渡最凄咽。况是泪枯啼宇，冬青更愁绝。斜阳事，人世别。怎料理、此间情切。画图展、后视如今，何处风月。
首阳采薇士，商代缅以遐。唐季有夫子，遁世肥且嘉。拔迹离污险，抗志凌青霞。剥运扇颓风，奸雄比回邪。不然随波流，横噬猰㺄牙。吁哉土德衰，暌乖鬼盈车。英英夫子贤，显晦吾所嗟。相见栖隐情，遗文搴菁华。山藏白驹谷，水绕骚人家。踌躇碧峰前，寒日忽以斜。
一去山中廿二年，重来有约竟茫然。穷居笑我顽同石，文事多君彩印椽。今日开山作宗祖，向来弹铗等风烟。馀龄剩喜游从乐，更结青乌白鹤缘。
蒙气变萧晨，秋坰森万象。舍策理扁舟，容与淳?瀁。肃杀顺金侯，佃鱼快心赏。鳣鲔连兹乌，次第丽予网。初焉乱蘋藻，歘吸凌菰蒋。犗饵何足投，蛟龙群震荡。竭泽义所妨，忘筌理宁爽。凝阴盛亭午，寒雨洒莽苍。生烟覆縠波，中流戛兰桨。涵虚纳澄照，抱寂应空响。卓彼赤水游，眷焉怀象罔。
窗下陈编懒更窥，还丹难染镜中丝。后生可畏前贤远，妄校皆封老将奇。辟谷差贤东郭乞，归耕莫待北山移。凤凰池听渠侬夺，不夺溪边放鸭池。
谁家高楼倚碧空，层檐飞宇势穹窿。佳丽河山指顾中，地灵久与人谋通。乔木森森本故丰，谷口犹馀百尺松。主人卜筑方成功，登楼一览思无穷。朝看旭日扶桑东，夕挹明霞返照红。奎壁入夜透绮栊，四时林薄环青葱。忽睹鸾书下九重，天意人事宛相从。君不见东海父老忆于公，高闾驷马意何雄。又不见通德门成自孔融，世人咸仰郑君风。宝纶之楼事并同，主人以此称亢宗。岭海遗爱溢花封，白云司里名转隆。奏绩又逮明光宫，天书之下迭相逢。千年堂搆业增崇，更看贻燕光前踪。
我悔不学农，力耕泥水中。二月始穑事，十月毕农功。我悔不学医，早读黄帝书。名方手自缉，上药如山储。不然去从戎，白首捍塞壖。最下作巫祝，为国祈丰年。犹胜业文辞，志在斗升禄。一朝陪众隽，所望亦已足。岂知赋命薄，平地成怨仇。生为马伏枥，死为狐首丘。已矣何所悲，但悔始谋错。赋诗置座傍，聊以志吾怍。
湘妃翠袖薄，又曳缟罗裳。泪尽今舒笑，微闻铅粉香。
白蘋影蘸无痕水，黄菊香催未了诗。
秋风夜渡仙人石，百尺奇峰扫天碧。我欲扪萝枕石眠，明月偏醉广陵客。
香稻欲辞野，村家无整眠。鸡难动高树，人影乱秋田。残火犹照屋，清歌时隔烟。东溪旧业废，凝思在驴鞯。
激切屏营抚寸衷，天颜有喜蔼春风。一人垂拱衣裳外，六合和同干羽中。郊岛自惭寒乞甚，皋夔共乐泰交融。从知雨露栽培处，润槁嘘枯总化工。
翠柏萧森乌已啼，白门凉月万村鸡。山中独识河东凤，五彩翩翩舞影齐。
已应南阳气，犹迟代邸来。范熔归独化，纲理付群材。禹会方无外，虞巡遂不回。空惊柏城仗，箫鼓送馀哀。继文犹旦暮，归启已讴吟。画手传英气，书筠见德音。铸铜馀故鼎，啄草付春禽。试望桥山路，萧萧翠柏深。
前驿得驽马，据鞍可天隐。青山随我行，梦寐亦清省。此乐世所无，蝶化犹未甚。须信忘机者，在在得安稳。
知君此去渐难招，只在人间已廓寥。市上有时逢卖药，山头何处觅吹箫。仙岩花落溪流满，鬼谷云开对影遥。未必故山安隐逸，海天凉月夜萧萧。
暧暧丹树林，漠漠苍山郭。我来嗟已晚，原隰变绿薄。圻岸屡土崩，星石纷棋错。四海观尾闾，九州此为壑。登楼欲去梯，绘境欣可托。雾捲去帆轻，烟消高柳弱。神奥各全想，扪酌许偿诺。伤嶷爱折楞，契阔悲濩落。呴濡看巨鳞，升沉念微蠖。
春过莺花无处寻，移舟行近古城阴。褰衣水上收残片，倾耳枝间觅好音。山隔曲堤迷远近，鱼跳文藻乱浮沉。飘然自得江湖趣，陡起归与万里心。
水部风流小隐居，别来眼法定何如。雾中不见空峒子，世外空传珞琭书。今岁紫荆簪未得，后溪黄鲊食无馀。素冠如遇文园宅，为我慇勤借子虚。
暖烘，醉客，逼匝的芳心动。雏莺声在小帘栊，唤醒花前梦。指甲纤柔，眉儿轻纵，和相思曲未终。玉葱，翠峰，娇怯琵琶重。
寂寞穷秋对落英，柴门深曲隔车声。君平卖卜空身世，梅福为佣变姓名。四海岂忘鸿鹄志，九州潜听蛰龙鸣。天涯处处同芳草，留待王孙伴客程。
花开如雨柳如烟，风景虽奇节序迁。儿女不知春渐晚，隔墙犹自弄鞦韆。
晓起浑无事，茫然仙此生。渐随池砚老，仍逐羽毛轻。久约心方坦，思艰气自平。他乡常作客，管子代春耕。
露浥珠泥，香融粉絮，宝云低亚蟠虬。神奇漫拟，依约祝温柔。莫更芸函点检，应不减菉竹风流。真堪羡、缤纷瑞锦，曾向玉台收。沈浮休再问，萦青缀紫，难溯从头。况匝地烟尘，鸿迹谁搜。尽说沧桑弹指，藏山事、自足千秋。添佳话、金螭压帙。还让百城侯。
痛哭红丸疾不起，选侍不移难未已。拥驾嵩呼九庙安，六日出宫头白矣。阁臣庸劣内臣私，刘孙赵左相维持。小臣再召预顾命，寸心耿耿先皇知。岂不闻万工部，朝上弹章暮膏斧。岂不闻刘知府，夜醮未终惨对簿。肝胆义激死生轻，二十四罪血缕缕。此疏一入会极门，凶珰骇栗褫其魂。不杀东林无东厂，按名点将烟尘昏。吁嗟乎！委鬼当头立，茄花满地红。白日矫翻三大案，群小罗织争为功。纵诛失律熊经略，岂有贪赃杨大洪。死囚一呼臣节表，冷光远映黄芝草。编公手疏涕交横，楚浦风雷护遗稿。
竹满园林水满池，旋栽黄菊补疏篱。白云遮断红尘路，人是人非总不知。
巴东明月巴西歌，两岸梅花羌笛多。一曲停桡双泪落，猿声三峡若为过。西上江陵北客哀，遥看巴路碧崔嵬。树绕黄牛瞿峡转，天横剑阁蜀门开。锦水由来胜若耶，兰桡三月汎桃花。巴儿见客能歌舞，蜀女明妆笑浣纱。成都酒楼高插天，乌帽来游太白仙。他日燕州何处觅，星槎遥挂彩云边。
我才疏以拙，应答多后时。长怀陇头吟，负公十景诗。公今卧泉壤，陇树生新枝。何意述德篇，翻为断肠词。
长街躞蹀雨纵横，心力空抛约未成。输与定庵先会领，非将此骨媚公卿。
维鄞有高士，乃居城北门。伯叔列茅土，弟昆罗搢绅。先生视富贵，蔑若行空云。萧然坐一室，诗书日讨论。忠信化闾里，孝友敦亲姻。用兹以殁世，人亡道弥尊。我昔客东海，托交见天真。荦荦金石义，蔼蔼骨肉恩。岂意隔生死，相思劳梦魂。尚怜灵凤毛，符彩备五珍。每过话畴昔，相对泪沾巾。我悲匪儿女，所感在斯文。
珠海珍禽，笼来庭院，两两疏棂相隔。架拂珊瑚凝伫久，每道春寒无力。梳翎刷羽翠尾，忽自高擎，雕檐花影迷金碧。说与天孙鸳锦，输他颜色。几番欲舞又停，何曾欹侧，转教人倍怜惜。看瑶台、霓裳初出，问谁映、月华帘额。胜云母、屏山六尺。风吹点点朝霞湿。漫记取檀乐，夜窗飞上词人笔。
漠漠烟村一古城，郊坛离殿草茅生。青山不解知兴替，销黯开颜为雨晴。
南极秋中夜有辉，经旬先与玉衡齐。祥开游震天方眷，德懋元良日自跻。风爽铜声谐户御，月明银镂湿宫题。遥知侍宴欢鱼藻，曾忝宾筵漫舞醯。
虬柯拔地劲如铁，一曲晴廊贮香雪。笔痕墨晕皆不知，池畔清波照孤洁。缟衣仙人世外姿，空山癯士岁寒节。漫向寻常枝蕊间，煮石逃禅话优劣。自古乾坤赖清气，亦同姜桂耐含齧。魏徵妩媚真天然，始识花中有奇杰。铜井铜坑十万株，春风过眼还斯须。屹然素壁镇山物，月夜环佩仙灵趋。风流耆旧今销歇，梦想中兴閒岁月。挥毫点染太平春，飒爽犹疑动毛发。我来花下停扁舟，林逋孤调惭公俦。但祝参天乔木护此画，东南半壁春长留。
龙沙沙高压女墙，石函字字生辉光。龙沙主人七十强，酡颜宣发双瞳方。主人自爱衣萝薜，不爱君王赐束帛。主人健走仍健饷，不爱君王赐鸠杖。有书肯学淮南安，朝宗捧日心长丹。有儿肯学刘中垒，养得丹砂胜榴子。东海狂生学面壁，手种蟠桃仅三尺。他年结核萍实如，要益千秋豫章色。
正歌尘惊夜，斗乳回甘，暂醒还醉。再煮银瓶，试长松风味。玉手磨香，镂金檀舞，在寿星光里。翠袖微揎，冰瓷对捧，神仙标致。记得拈时，吉祥曾许，一饮须教，百年千岁。况有阴功在，遍江东桃李。紫府春长，凤池天近，看提携云耳。积善堂前，年年笑语，玉簪珠履。
先生名利比尘灰，绿竹青松手自栽。拟把一竿盘石上，幅巾闲过峡山来。清时通退一何忙，抚志山西汉仲长。静觉眼根无俗物，翛然一室自焚香。隐德家声累世闻，考槃幽涧作闲人。夭红过眼随荣谢，菊秀兰香自占春。种竹淇园远致君，生平孤节负辛勤。需贤侧席非无意，地远言轻岂易闻。
春台夕上兴犹奇，落木苍苍白日迟。行傍径梅诗自好，坐看松嶂榻频移。江城揽辔霜威迥，山阁开尊月色宜。莫为浮云望天际，恐增愁思倚阑时。
早春此日共登城，橐水秦云野草生。悬磬那堪人力尽，晓棠曙色兆升平。
竹溪满口相称说，韩慥林间一辈流。少不如人今已老，天之命我子难修。桑蓬壮志无成就，箕斗虚名有悔尤。试为端蓍占岁晚，几囤枣实几蹄牛。
匣底芙蓉泛雪波，笔花终古薄银河。丈夫身量知多少，不向麒麟阁上过。
身执略兮入西关，关山阻脩兮行路难。水头宿兮草头坐，在野只教心胆破。更鞴彫鞍教走马，玉骨瘦来无一把。几回抛鞚抱鞍桥，往往惊堕马蹄下。
沿村萝卜白于霜，油芥花多匝地黄。开遍夭桃与秾李，春山如笑亦如妆。
堪笑夔蚿不自怜，漫劳胸次险山川。仕途醉眼青红乱，何地强分愚与贤。箕敛陈逋不问年，里胥促迫政骚然。关讥在野重为阱，敢望公家不税廛。只欲昏昏睡晚晴，惊飞蝴蝶梦难成。凭谁弹取山禽去，厌听窗前聒聒声。冷矣微官已倦游，末哉斗食尚迟留。长裾懒向侯门曳，任尔儿童笑拙鸠。新来花鸭已能言，苍狗谁知又变迁。不觉书空成怪事，未应嗔甚笑蓝田。
访古微私不易酬，心期江汉日悠悠。行藏信有平生分，谩向凉天咏素秋。
三朝勋业重姚崇，最与家君契谊同。帝里风烟留故宅，仙乡山水见幽宫。两家莫报君恩厚，百世应存士论公。我忝礼闱门下客，不胜清泪落东风。
生事在湖水，与世了无陵。浅渚拾紫芡，深潭挦碧菱。
玉表为山主，元非没字碑。空留封禅迹，亦是帝王师。虎视终何益，龙兴自有时。苔花迷御道，曲折羽人知。
万顷白云迷属玉，千章绿树唤仓庚。捲帘独自草堂坐，望入海天无限情。
花木重重鹿苑春，萧然一室坐安贫。真乘但要心知法，喜舍无如药济人。增损诸方精古义，窥寻六脉妙通神。长沙旅泊无聊赖，诗乞刀圭养病身。
曾访神仙岩洞来，人言伟观似天台。藤萝足下猿猱啸，钟鼓声边日月开。灯续佛光凝紫翠，云将蜃气作楼台。最怜贯石神龙尾，犹带天东雨露回。
南北江天梦独殊，迩闻朋旧半华居。青萝潦倒堪谁问，岁晚穷愁只著书。
两阕新诗出慎江，亲携迎我重嗟降。深藏箧笥生光彩，价抵千金璧一双。
銮舆晓发带春曦，韎韐桓桓起六师。御路尘清森虎韔，神皋风暖掣龙旗。寝园祗荐存周典，原庙修祠陋汉仪。济济公卿扈仙跸，不才何幸亦追随。晓驻旌旗遍野红，貔貅百里卫行宫。山连北极三千刃，身在中坚十二重。散骑徐牵金络马，将军齐带宝雕弓。八珍已进天厨膳，甲帐弹棋啜紫茸。御营五夜发沙头，满路金莲散不收。天外长风驱铁骑，海东初日耀戈矛。花香远逐龙涎喷，草色低承凤辇游。圣德神功弥宇宙，万年玉刻护松楸。翠树重重宝殿开，五云常日绕蓬莱。才趋玉座函香进，忽报黄麾导驾来。下辇还须中使引，合班不待礼官催。鼎湖怅望飞龙远，空抱遗弓泪满腮。人间节序属清明，天上时思轸圣情。法从班连庭陛肃，粢盛香拂几筵清。礼严陟降终三献，孝格幽明在一诚。此日微诚陪祀享，只歌潜颂答升平。圣皇阅武禁门西，翠葆葳蕤簇仗齐。云拥旗幡辉日月，雷轰笳鼓振山溪。材官结队皆罴虎，宝马成群尽駃騠。勋业由来输卫霍，却惭簪笔侍金闺。日上千峰紫雾消，银山蒐猎按銮镳。露香芳树攒红锦，风淡长杨亸翠条。迥野鸣鞘围万马，层空飞箭落双雕。从官谁道相如吃，赋就淩云气独飘。水殿筵开对碧峰，大官颁赐拆黄封。方壶缥缈环三岛，灵瀑铿锵喷九龙。在镐昔闻同岂乐，奔流今见总朝宗。幸逢上巳当修褉，分得恩波似酒浓。三陵辞罢启高牙，振振还宫辇路赊。上将方移行殿垒，前茆已驻曲河沙。九天日驭临黄道，万乘霓旌拥翠华。时喜昌平贤父老，争持牛酒进官家。清道龙骧已载途，甲光映日似银铺。百年礼乐逢昭代，万古山河壮帝都。朝士蕃王齐觐谒，黄童白叟竞携扶。词臣归从銮舆后，惟听嵩高振地呼。
东来大庾势横侵，三百里间原始林。目纵苍螺旋万态，壑遮丰草失千寻。褰霞欲度衣红湿，披径还归梦碧深。历历山川回首处，夜闻风鬣作雄吟。中分双岭复相环，得路萧晨草昧间。鸟不鸣时听坠叶，石将崩处动惊颜。孤生老木风仍健，横绝高崖气尽丹。谷底可堪容极目，层岩更上是他山。夹谷幽溪泛落霞，丹崖百丈数枝花。松杉才过早秋雨，葵黍待寻何处家。了了眼中回北雁，冥冥水际忆南华。不知万里人间世，可有平原许驻车。五岭峨峨欲界秦，我来犹忆古时春。风生丛莽奔狐兔，声发虚祠踣鬼神。锦石漫留南下客，别传宁有北降臣。丹霞石室书焚后，扑面残灰尚污人。
仙客鲸鱼没海涛，绿梢清夜月还高。或传骑去招丹凤，想见归来掣六鳌。
娟娟山日拂鲜苔，冉冉江风过落梅。梅落苔鲜两相催，美人欲来竟不来。且须顾影自倾杯，醉舞中流夕阳回。夕阳回，狂波阻。前峰一带寂无人，春光非余孰怜汝。丝丝春草各春辉，含情滋露上枝肥。晴烟初试东风暖，暮霭轻沾西日晖。江头来碧色，苍翠披客衣。披客衣，进客觞，他时对酒莫相忘。
献岁春未回，风雨连十日。荒村少朋驩，穷巷绝人迹。程君泛扁舟，茅斋破幽寂。远来见真情，款言忘永夕。顾惟艰难际，出处各有役。世纷日相缠，谁能念畴昔。因君尚道谊，临别增太息。独棹去茫茫，空瞻海虞碧。
乍看竹影掠东窗。冷月上空廊。寂寥小院，短墙苔砌，都浸银光。蛩声断续添征雁，还听柝声长。可怜心事，不成回忆，惟认荒凉。
摘茧抽丝女在机，茅檐苇箔旧堂扉。年年桑柘如云绿，翻织谁家锦地衣。
静闻冰雹响沙沙，坐觉寒威战齿牙。忽忆长安儿女小，应怜乡里梦魂赊。蝗蝻见说无遗种，花果翻惊有冻芽。病想江亭阅芦海，何年缟带见随车。
结伴三江口，游戏五湖中。不惜今憔悴，当念旧时容。
文隐青山几度梅，溪边明月笑徘徊。閒情北雅佳人曲，高会西园上客才。焚草尚堪馀满乘，啜醨元不废千杯。何缘仙梦嫏环秘，真见灵光赋里裁。
志愿未如终未回，十年京洛走风埃。珍函宝藏五千轴，一日降从天上来。
舟著滩根半雨晴，何须争浪苦争春。抛从漫处平平上，绝胜从前弄险人。
云影淡沉沉。寂历花阴。夜寒如水透罗襟。明月伴侬侬坐月，冷句孤吟。何处急霜砧。落木森森。萧条景物易关心。岁岁秋归愁不去，秋短愁深。
天门兮?户，孰由兮贤者？无正兮溷厕，怀德兮何睹？假寐兮悯斯，谁可与兮寤语？痛凤兮远逝，畜鴳兮近处。鲸鲟兮幽潜，从虾兮游渚。乘虬兮登阳，载象兮上行。朝发兮葱岭，夕至兮明光。北饮兮飞泉，南采兮芝英。宣游兮列宿，顺极兮彷徉。红采兮骍衣，翠缥兮为裳。舒佩兮綝纚，竦余剑兮干将。腾蛇兮后从，飞駏兮步旁。微观兮玄圃，览察兮瑶光。启匮兮探筴，悲命兮相当。纫蕙兮永辞，将离兮所思。浮云兮容与，道余兮何之？远望兮仟眠，闻雷兮阗阗。阴忧兮感余，惆怅兮自怜。
冬日晴可爱，温如君子人。即之不觉热，默生怀抱春。执卷南荣下，吾目亦滋神。何嫌炙背徒，负以献吾君。
野外稀禾黍，城中但橐驼。愁闻新战斗，忍见旧山河。荒服馀交趾，将军忆伏波。南征遗玉笛，犹奏武陵歌。
惟时素秋，肇举元祀。礼备乐作，降登有数。洋洋在上，神既来止。神之格思，锡我繁祉。
前年入庐岳，数宿在灵溪。残烛松堂掩，孤峰月狖啼。平生为客老，胜境失云栖。纵有重游日，烟霞会恐迷。
前度几相逢。此日游从乐不同。竹阁荷亭欢聚处，雍容。如在蓬莱第一宫。夜半月朦胧。秉烛东园风露中。明日匆匆还入浙，忡忡。却把音书寄远鸿。
步武初辞玉笋中，旌麾疑是到珠宫。窗间岩岫如争入，笔下云烟洗不空。千里喜深车后雨，一堂仁浃扇时风。宾筵浪许陪真赏，底用蹒跚一秃翁。
一片花飞春意减。雨雨风风，常恨寻芳晚。若个花枝偏入眼。尊前细问春风拣。醉里看花云锦烂。只记莺声，不记红牙板。留著佳人鹦鹉盏。明朝剩把长条换。
双鹅谶妖端，一马前休兆。中原既板荡，臣主周奔峭。长蛇恣吞噬，白日掩孤曜。心违祖逖楫，事踬扶风啸。康屯见斯人，辱巳存机要。建侯竟谁功，江介无飞旐。勋成身乃殂，天逝徒心悼。侧惟盈缩理，虚咎燃犀照。遗坟阚清千，古树寒新庙。来阡莽回郁，弭节纷延眺。载瞻徐墓迩，益壮风流绍。
花下一壶酒，人与花酬酢。树上百枝花，花对人婥妁。昨日颜色正新鲜，今朝少觉不如昨。人若无花人不乐，花若无人花寂寞。看花不是久远事，人生如花亦难托。去年花下看花人，今年已渐随花落。花且开，酒且酌，催花鼓板挝芍药。醉他三万六千觞，我与花神作要约。
深秋天气好，且喜病魔消。对客论三史，令人愧六朝。山河空板荡，民物竞萧条。白首思无策，甘心学野樵。
鼍更几转夜漫漫，欲睡难眠倚画栏。月色凄清风色冷，砧声断续雁声寒。霜凝重瓦连天白，叶落空庭满地丹。我怕深秋秋怕我，拈毫相对早心酸。
梅好惟嫌淡泞，天教薄与胭脂。真妃初出凤皇池。酒入琼肌半醉。东阁诗情易动，南楼玉管休吹。北人浑作杏花疑。惟有青枝不似。
疏影横帘烟景暮。万树银花，一夜东风吐。粉片落梅吹绣户。画堂香缕飘红雾。人约黄昏明月妒。何似芸笺，彩袖题三五。莫问沉沉壶漏度。夜深还草鹪鹩赋。
使君本意为澄清，先遣仁声作雨声。百里望馀青障合，三农舞破绿蓑轻。贪看䆉稏行来湿，爱听芭蕉坐到明。无数乡心与时事，每吟佳句候秋成。
温如春色爽如秋，一榼灯前自献酬。百万愁魔降未得，故应用尔作戈矛。
危亭高处倚岩隈，西望蒲菖海浪回。山戴鳌头天外出，水浮鳅穴地中来。千重侧崦扶摇没，万里分流混沌开。
海棠丝短。输他杨柳丝难断。流莺系得枝枝满。莫只贪眠，不耐腰身软。花絮无情风自乱。眉痕一任春深浅。生憎一树含烟暖。每共芭蕉，片片心舒倦。
出门西笑。千里长安道。不用引离声，便登荣、十洲三岛。画船珠箔，苹末水风凉，随柳岸，楚台人，景与人俱好。应嗟见晚，玉殿生清晓。正是妙年时，步承明、谋身须早。轺车肤使，新逐凯歌回，恩绋重，彩衣轻，嘉庆知多少。
山空吹雪意，草树晚天寒。烟抹忽收起，风行时坐看。鸡声村店远，雁落市桥宽。尽道闲多病，老身还自安。
文酒寻常不厌求，坐中须得贾长头。幸逢九日称佳节，宜对三嵎赏素秋。岁月但看随叶落，利名当信与云浮。凭君且学龙山饮，一醉能令万事休。
调朱弄粉总无心，瘦觉宽馀缠臂金。别后大拚憔悴损，思情未抵此情深。
自携瓶钵去，万里涉川程。雪岸依帆转，春潮破浪行。岭云寒殿影，海气湿钟声。遍礼名山后，应知世念轻。
阴雨萧萧道路寒，一回把袂一回酸。周情孔思联声气，忧国伤时共郁盘。十族止怜朋友在，九原谁问此心安。异时伊洛推人物，诚敬渊源似尔般。
落日崦嵫外，新蟾粉蝶边。严扉栖暮霭，悲角调霜天。倦点灯前易，徐调膝上弦。酒醒无限恨，头白梵钟前。
仙郎封事奏彤闱，策马关门去似飞。不但前驱趋负弩，还朝侍从有光辉。
念尔行摇落，何心堪寂寥。凌风双鬓短，畏路一身遥。薜荔乱江雨，鱼龙犯夜潮。广陵明月好，曾听玉人箫。
东西合围，贼在釜底。其智斯竭，其魄斯夺。勇率其麾，崖诛谷讨。曰臣思克，曰臣进宝。赳赳奋武，为王干城。勇实帅之，桓桓于征。
天地无颜色，涛声上古台。秋风江水阔，落日暮潮来。缥缈鱼龙气，艰难舟楫才。十年沧海思，何处问蓬莱。
犬戎废东献，汉使驰西极。长策问酋渠，猜阻自夷殛。容发徂边岁，旌裘敝海色。五年一见家，妻子不相识。武库兵犹动，金方事未息。远图待才智，苦节输筋力。脱刀赠分手，书带加餐食。知君万里侯，立功在异域。
半春日日雨兼风，野杏官桃到处空。此树偶留三两朵，依依残影夕阳中。
我怀本无恶，虽女遣余思。云何坠地刻，即我断肠期。
更尽虾蟆天未明，老鸡憎晦詈声声。九霄宫阙寻何许，万斛珠玑倏一倾。眼底缁尘看不见，人间险路望初平。山川粉本宜长在，照彻寒宵待月生。
拄笏抽簪。曾记漓江西路。雁风遥，鸢瘴暮。武溪南。几年江上稳收帆。归趁郫筒初熟。闼排青，山夺绿。梦魂忺。
舟舣津亭何处树。晓起珑璁，回首迷烟雾。江上离人来又去。飘零只似风前絮。倦倚蓬窗谁共语。野草闲花，一一伤情绪。明日重来须记取。绿杨门巷深深处。
一住翠峰顶，两见溪草绿。不知朝市间，几番生荣辱。萧条岩上云，冷淡水边竹。报谁归去来，向此空踟躅。
半仙亭篮舆雪中回，黄绸日高眠。儿婚女嫁，奴耕婢织，共有住山缘。梦里松腴酿熟，竹港咽冰泉。万古霜空月，此夜清妍。不爱朝台暮省，爱渼陂鱼艇，杜曲山田。更昭阳遗稿，有意续伶玄。定谁共、旧家研削，要徘徊、观顾影烛花前。西归好、春风未老，留待明年。
竹鸡啼处一声声，山雨来时郎欲行。蜀天恰似离人眼，十日都无一日晴。水上摘莲青的的，泥中采藕白纤纤。却笑同根不同味，莲心清苦藕芽甜。
来日难期，少合多离。今日相乐，不醉何为。寥寥北堂，哀竹苦丝。短歌裂耳，慷慨以悲。白日云没，秉烛继之。何昼何夜，迨我盛时。烹肥击鲜，斗酒自随。安知王乔，八公者谁。促坐行觞，交属所私。百年如寄，当复何疑。慊慊惜费，智者所嗤。计会有无，将以奚遗。
雨后临池草色浮，小楼欲上又还休。儿童问我悲何事，忽见山茶长一头。
古祠照沧波，老木閟云洞。轻舟不摇楫，正用一风送。汲井漱甘液，扫榻寓幽梦。所恨山未深，城笳听三弄。
宪节新持下玉宸，函关西去息征尘。輶轩尽压三秦吏，斧钺先驱二华神。紫塞风云回夕望，黄河雨雪避朝巡。青油幕静含杯处，能忆天南授简人。
欢场树钱。博埸注钱。将军较射穿钱。是好官得钱。蚨兮幻钱。蝶兮梦钱。凭他十万神钱。只写山换钱。
风光四月尚春馀，淫雨初乾积潦除。古寺萧条仍负郭，闲官疏散亦肩舆。摘茶户外烝黄叶，掘笋林中间绿蔬。一饱人生真易足，试营茅屋傍僧居。
岚岭閟幽搆，清晖长在门。閒寻鬼谷隐，杳霭迷仙深。灌木递葱茜，飞萝垂可扪。豁然心境异，邈尔朝市喧。苔际坐亭午，微飙散氤氲。潭清浣予衣，蕺芳佩兰荪。绿水深见底，澄明瑩心魂。孤云石上起，与尔俱无言。
仇池仙伯烟霄外，妙出湖州写墨裙。昼永虚斋风动壁，枝枝叶叶欲生云。
山为钩曲藏神宫，拂天云旗扬灵风。云何巫阳招之东，乘彼赤罴驾文熊。飘然遨游顾环雍，帝裔队仗王仪容。手挟垂矢并和弓，下庭考鼓兼鸣钟。铜槃白雉血在中，淋漓酒肴荐和雍。引接我士俱登庸，上天翩翩策飞龙。酹神一心谢惠蒙，祈与万世昌文宗。
逢春娇病鬓蓬松，偷拆郎书读未终。蓦地人来无语答，含羞满面发潮红。
通家父执六人中，静者先推五伯翁。今日果然冰雪质，满园兰玉动秋风。方六七十如五十，七六方成一百三。清秋千古谁相似，鹤在松风月在潭。
洞口谁家，木兰船系木兰花。红袖女郎相引去，游南浦，笑倚春风相对语。
月冷吴江枫叶声，莼鲈遥慰十年情。旧游半倚生公石，新语重携陆贾城。麟阁惊心仍草莽，鸡坛回首识肥轻。何当七发开眉宇，秋晚观涛气暂平。
委蛇问南征，结束戒明发。方舟指江汉，竹马遵沙汭。蔚蔚棠树阴，君鬒幸未雪。无情犹思御，有情宁无悦。二南将嗣徽，四履日以阔。为君起深叹，功成在三折。
对时思故国，客里厌南音。同谷凄凉恶，三闾感慨心。赐衣聊杜句，要艾孰骚吟。莫说成都景，岷峨秋满襟。
严冬今日更天风，我与梅花瘦骨同。我纵寒生犹附火，尔能孤立乱山中。玉薄冰轻不自持，可能当此恶风吹。要知此物坚牢质，不比渠侬耎脆姿。
谢守青山宅，山孤宅亦平。池塘无复见，春草野中生。常日登楼望，今朝送客行。慇勤拂石壁，为我一书名。
隔海徒闻战地钟，蜂媒蝶使浪相从。道行岂意逢阳虎，泉冷何堪问病龙。复礼其为新莽祸，销兵或取暴秦容。春风边草年年绿，不为烝黎暂息烽。
忆君江上去，船重载书多。学乃从吾好，闲应喜客过。薰风新绿树，明月旧沧波。自古关情处，相思入咏歌。
语儿溪上柳，日暮生春愁。昔年侍阿母，曾此系行舟。孝养苦不足，生理非故丘。临风洒客泪，付与水东流。
锦城人日音尘动。草堂骑马寻诗梦。醉里看中原。花潭洗泪浑。柳条初弄色。蔓草缠松直。何日下襄阳。诗书卷欲狂。
半月雕梁燕子归，怯寒著尽旧绵衣。何人醉眼西湖路，错认杨花作雪飞。
昔日轻王猛，如今重管宁。烟尘犹浩荡，豪杰故飘零。客况风中絮，交游水上萍。空怜乞米帖，愁绝老横经。
征马向边州，萧萧嘶不休。思深应带别，声断为兼秋。岐路风将远，关山月共愁。赠君从此去，何日大刀头。
九霄仙驭，四纪乐西清。游衍遍黄庭。云軿万里归真室，上应泰阶平。金舆玉像下瑶京。彩仗拥霓旌。天人感会千年运，福祚永昌明。
遥传天语下青霄，使节荣瞻驻此桥。燕喜有筵供胜会，旧家文物话唐朝。
三月旦，春过半。胡孙系露柱，露柱声声唤。南山粲，白石烂，只者一著何曾烂。
妾发始覆额，来登君子堂。两小为夫妇，容好结中肠。贮我黄金屋，寝我白象床。恩义固胶漆，誓比双鸳鸯。一旦遽离别，旷若参与商。妾颜未改色，君心胡改常。新人固可乐，旧人徒悲伤。君心异宋弘，糟糠忍相忘。浮云有返期，枯草生春阳。君恩傥不绝，尘镜重磨光。
晓鹊求多舞，昏鸦不愿啼。群情分所见，微物转相迷。
岩岩风采百工师，龙马精神海鹤姿。宫女犹传洞箫赋，都人今作衮衣诗。幸逢尧舜登贤日，正是皋夔相国时。圣主伫知宣室事，甘棠何止郡人思。凤历推来恰半千，高名千古重于山。降因天下思姚宋，世有斯文属孔颜。异俗已传吾父至，中原今仗老臣安。玺书几日来宣室，走马传宣夹路看。四镇名藩忽十春，平生材术老经纶。古来学问须行己，曾向艰危不爱身。许国莫疑勋业大，倾朝共羡宠光频。从今更觉功名重，正是人间五福人。
共看玉腕把轻丝，风力蹉跎莫厌迟。顷刻天涯遥望处，穿云拂树是佳期。愁心欲放放无由，断却牵丝不断愁。若使纸鸢愁样重，也应难上最高头。羡伊万里度晴虚，自叹身轻独不如。若到天涯逢荡子，可能为报数行书。薄情如纸竹为心，辜负丝丝用意深。一自飞扬留不住，天涯消息向谁寻。时来便逐浮云去，一意飘扬万种空。自是多情轻薄态，佳人枉自怨东风。
天生傲骨自嶙峋，不合时宜只合贫。容我读书皆造化，课人艺圃亦经纶。云雨翻覆一双手，冰雪消磨七尺身。不信驽骀鞭不起，也曾驰骋九京尘。
漏残休更问铜壶，自视平生分已踰。每叹奔驰非得计，只知静退是良图。耽诗况味今虽在，爱酒情怀近已无。诏比二疏吾岂敢，或言出处亦相符。
元祐名卿后，甘盘旧学臣。肯堂真有子，论世岂无人。仕至二千石，年垂八十春。哀荣子毋憾，全福更谁伦。耆旧凋零尽，吾犹及此公。典刑前辈近，气概古人同。抵掌谈如在，掀髯笑已空。堂堂宁复见，萧瑟九原中。华屋平生处，伤心事已非。綵衣方共乐，宝剑忽双飞。漫说乘鸾去，终期化鹤归。长年知有泪，感慨一沾衣。
懒慢多违俗，寻常倦作书。分襟还许久，为况定何如。鸿雁秋风冷，梧桐夜雨疏。相如病好否，何日过吾庐。
晚来塞雁横空去，天边几声凄恻。水乱蘋洲，沙翻蓼叙，都是异乡风色。无边萧瑟，听带起秋声，淮南江北。残月空林，行人一宿愁暗绝。年年此时浪迹，惯连营戍鼓，长城秋笛。一样天涯，何堪送尔，满地江湖风急。高楼寂寂，正酒醒残更，梦回江国。露冷灯昏，听胡笳怨拍。
渡辽水，此去咸阳五千里。来时父母知隔生，重著衣裳如送死。亦有白骨归咸阳，营家各与题本乡。身在应无回渡日，驻马相看辽水傍。
孟轲叙游圣，枚乘说愈疾。逖听乃前闻，临深验兹日。浮天迥无岸，含灵固非一。委输百谷归，朝宗万川溢。分城碧雾晴，连洲彩云密。欣同夫子观，深愧玄虚笔。
未赠尔琅玕，难求双玉盘。不贪宁是宝，匪报但为欢。五作梅花出，三从绮阁看。定知汉平子，先致慰愁叹。
南山四皓。不如淮阳一老。
南国三衣客，王城一见春。花明驰道远，雨涨御沟新。茗忆山中物，云怀岭上邻。如何异乡感，却出解空人。
高卧东林绝世纷，昂昂野鹤在鸡群。三吴人物多相重，重尔能诗又好文。
白云高，滩水急。不动脚头，全身直入。
天子西巡狩，彤弓锡虎臣。楼兰何日斩，看汝画麒麟。
松陵东去路，记水程、烟驿几多般。鸳鸯湖里泊，重城灯火，一派潺湲。船楼玉人行酒，碧浪泻红颜。更幂䍥丹鳞，绵濛黛甲，上下哀湍。十年。成间别，想怪侣狂朋，一样啼斑。纵玉清归去，怕满天风露，犹忆人间。只是南湖柳色，憔悴不堪攀。长望语儿亭，故人为我且加餐。
䜛毁行见迫，愁思坐不开。含垢长者仁，怀璧匹夫灾。在鸟愧能言，处木甘不材。终谢金笼闭，幸免匠石猜。
滚滚珠江水尽冤，巫阳不下复何言。亡胡天意终宜验，思汉人心信不谖。有限遗民谈往事，无多老泪洒中原。黄花消息教谁问，死抱枝头为国魂。
卿家本同郡，客路又离群。夜柝敲寒月，霜钟度暝云。征袍迷草色，古屿带潮痕。寥落分携处，秋鸿不可闻。共是浮萍迹，偏怜鬓易新。江湖留滞久，朋旧别离频。试数中朝士，应多故里亲。莫嫌毡独冷，年纪政青春。
雍州二月梅池春，御水鵁鶄暖白蘋。试问酒旗歌板地，今朝谁是拗花人。
一楼烟雨更横江，吴越苍山入混茫。霁色未分无远树，潮声初过有归艎。檐楹高处閒登眺，市井中间任迫忙。日日痴儿了官事，暂时相赏试持觞。
平夫貌不扬，意气何卓荦。耻抱齐门竽，甘作荆山璞。诗解匡生颐，谈折充宗角。一饮动百巡，贤圣分清浊。古道信寡谐，正音久辽邈。努力崇令名，典籍有先觉。
暂借人间路，未达忽如迷。石门端不远，归思乱筠溪。
青田之姿真不群，玄裳缟毳何缤纷。有时清唳向寥廓，一声直上横秋云。孤松亭亭高百尺，松梢盘挐倚石壁。翛然来此立多时，轩昂欲展云霄翼。何当结巢松树间，朝来飞去暮飞还。间随坡仙度赤壁，不逐子晋游缑山。伊谁写此最奇绝，高堂忽见心神悦。安得苍崖置一双，舞影秋空弄明月。
乘兴风波万里游，清如王子泛扁舟。早知鲸背推敲险，悔不来时只跨牛。
骊驹黄鹄两成歌，即席愁颜惨未酡。旧客仙坛红绕杏，怨魂春水绿生波。缔交英域银袍丽，宴族诗庭玉树多。简牍三千行自鬻，汉家鳌阙郁嵯峨。
牙山草木误重围，胆落诸梁免胄归。诏下万方齐感泣，岂知血战事全非。
仙坞逊半坐，精庐迁古幢。槁衲昔开山，至今坐道场。炽然说慈忍，禅海薰戒香。稚竹暗寒碧，飞松盘老苍。船鼓入宴坐，红尘隔沧浪。藤杖懒归去，共倚薄团床。
阿连诗语已通神，玉板霜毫不厌珍。老我簿书安用此，自应回施与青春。
巫峡秋深景最幽，山岚泼翠淡烟浮。看来不复成云雨，空锁襄王旧日愁。
北堂慈竹连理枝，青阳含惠流绿滋。堂中佳人云佩垂，霞冠鹤帔光陆离。麻姑盈盈进紫觞，东方小儿翱且翔。徐歌缓节宵未央，明星煌煌应寿昌。芙蓉朱蕤兰紫芽，含风被露齐发花。庭中象席连凤珈，流辉照耀麒麟车。麻姑盈盈进紫觞，东方小儿翱且翔。徐歌缓节宵未央，明星煌煌应寿昌。
晴峰晓带鹧鸪斑，碧海茫茫咫尺间。夜雨灯前孤影在，秋风江上几人还。满偿暮景逍遥愿，参透尘寰梦觉关。天外浮云随手变，青山常伴野翁閒。
相感君臣总泪流，恩深舞蹈不知休。初从战地来无物，唯奏新添十八州。
诗满奚囊麦满篝，别才几日忽惊秋。只疑弟劝兄酬处，白水山花一片愁。
湘里难为别，湘江易得秋。
木栏杆外思依依，目断天涯去雁飞。心欲裁书何处达，诗题红叶泪沾衣。
子厚誇善棋，益我以五黑。其初示之羸，良久出半策。波冲与席卷，揉攘见败北。我师如玄云，汗漫满八极。子厚若残雪，点点无几白。是时秋风高，万里鹰隼击。鹪鹩伏深枝，顾视颇丧魄。勒铭亭碑阴，所以诧棋客。
七月明朝是，孤舟病客非。秋争一夜早，暑可片时归。怯引青菱镜，衰耽白苧衣。谁能作桐叶，取次便先飞。
醉眼郊原感慨生，夕阳长向古今明。高人法士互憎爱，美酒空名谁重轻。二顷只谋他日老，五弦犹喜晚风清。因君欲赋思归乐，安得穿云一笛横。
翠巘幽深处，飞泉触石鸣。跳珠不胜乱，漱玉有馀清。水落千寻险，风传万壑声。玲珑铿璧韵，激溅破琼英。汉水思遗佩，沧浪想濯缨。何须韩吏部，联句赋琮琤。
闲庭习幽静，清香透书帷。起视盆中兰，娟娟开一枝。秋光倏已晚，尔开何独迟。风声撼林薄，霜痕沾鬓丝。孤芳孰延赏，知音安可期。我亦素心人，何时慰幽思。
义丰一世师，才识鲜其比。斯文张朱氏，称许异诸子。不肯趋权门，南走雁山死。嗣子尚勉旃，兴大庶有以。
月黑闻人语，灯火荒村外。沿溪理轻策，归路山向背。苍茫屡相共，竹树森以荟。郁纡历已尽，依然烟霭内。回记所来时，潺湲声尚在。
绿杨垂穗噪新鸦，竹里茅亭一径斜。不是山人携酒至，小园闲杀碧桃花。
高秋孤杖倚云间，坐看溪光卧看山。白雪风翻惊叠浪，青苔雨湿出层斑。群归倦鸟飞飞急，对浴轻鸥泛泛闲。欸乃数声天欲暮，渔舟轻带夕阳还。飞楼缥缈枕河湄，绕屋群峰列嶂随。雨脚每从晴外见，滩喧翻与静中宜。税完胥吏宁过舍，野放鸡豚偶到篱。不学武陵深避世，渔舟停棹莫相疑。
千金求力士，博浪椎秦王。惜乎击不中，侠气凌秋霜。
檐雨收残滴，溪云弄晚晴。出门还浩叹，几屐了吾生。
风持千万枝，信笔写天宇。此画大无涯，唯吾心可贮。
孤檠侧，诉尽十年踪迹。残夜银釭无气力，绿窗寒恻恻。落叶瑶阶狼藉，高树露华凝碧。露点声疏人语密，旧欢远处觅。
菀菀冥冥雨气沉，一春长是咏春阴。燕归画栋帘栊静，莺下雕栏院宇深。斗草玉钗应复约，看花金勒误重寻。谢郎风调将谁奈，独倚书床拥鼻吟。
曳杖辞三岛，投簪傍五湖。九丘穷倚相，片语失潜夫。鹤唳天门远，鹏抟海色孤。近来秋兴剧，散发卧菰芦。
宁闻周召制鹰扬，拜将登坛重启行。兵柄谁侵天策府，元戎直拟虎贲郎。若为善驭临淮部，可有专征赵郡王。多难岂容矜意气，累朝旧制未应忘。
相逢白莲社，失脚过前溪。野兴云横浦，禅心絮着泥。梅花大庾岭，钵石古招提。扰扰仕途梦，从前几个迷。
不但醉碧暝，亦且爱疏飔。夜雨敲窗急，无人知是谁。
南山道新雪，落日长林昏。有客逐獐至，遇盗方杀人。义愤一以激，众寡宁所论。箭如饿鸱叫，始各鸟兽奔。惟余一女子，泣拜不成言。自恸遭剽劫，分与黄壤亲。何缘鬼伯手，夺得未绝魂。却顾此身外，何以酬斯恩。黄者金满籯，白者麦满囷。拂衣去弗应，欻越铜人原。归来掩关卧，饥肠如转轮。客固饮博徒，作横乡里嗔。忽焉赴急难，犹谓血气振。终乃不望报，此足愧缙绅。三老上其事，颂者万口喧。县令始亦喜，拟请旌其门。访诸老博士，谓匪素行纯。四境多椎埋，况可使上闻。吾闻为政要，求备不一身。居上示所向，厥下庶克循。杀一警且百，举善远不仁。俗吏乃罔识，安议惟摇唇。作诗待询采，直质不没真。此客曰靳禄，栎阳村中民。
刻意悲秋原已误。临水登山，总是伤情处。彩笔空题肠断句。人间自有愁无数。鹤怨猿啼朝复暮。一卷新词，半得相思助。客恨深时秋又去。羁魂觅遍天涯路。
熊哥技绝俯群伦，作菜创辟香絪缊。明珠无椟安称珍，我来名之三家村。绿村冉冉南风薰，瓜棚豆架何鳞鳞。老者坐守长髯抻，幼者过之涎垂唇。白村荡荡稻浮金，淘而淬之成纯银。何人细刃如梳分，袅袅丝丝脍白云。黄村翠羽高冠群，母携雏拽相逡巡；遗此双璧供盘樽，喔喔犹闻鸣其音。嗟此奇物摇吾心，忆我少日居园林。扬锄以食倚锄吟，长蓑短褐何欢欣。知君旧亦村中人，远远来罹朝歌尘；他年归去祈同君，诛茅树壁栖于邻。
南国穷秋冷尚赊，随时游瞩自堪嘉。且欣一雨山争出，休叹重阳菊未华。佳客逢秋宜得句，道人酌酒似烹茶。人生胜日须行乐，豫去昏鸦作阵斜。登高未用怀郪县，少异谁能识孟嘉。岁岁青樽常有酒，年年黄菊未逢花。分将默坐更搜句，肯以衔杯当饮茶。且莫凭栏伤极目，人间秋日易西斜。九日当年菊蕊迟，今年庭下半芳菲。禾收原野将成廪，枫落江湖欲授衣。何处好山饶胜概，拟携家酿趁晴晖。病衰不复能搜句，聊插红萸满帽归。
太真酒酣睡未足，深宫已纵衔花鹿。翠华一夜拂峨嵋，风尘澒洞黄金屋。马嵬香土埋婵娟，冶容悔与春争妍。似闻天王狩太白，雪魄幻作花中仙。澹妆独立东风里，冷笑漫山旧桃李。芳心恨不聘梅花，雨中有泪如铅水。蜀山紫锦同本根，得如梨雪聊相温。凝脂酝藉初出浴，玉凫波暖春粼粼。瑶台月下相逢处，翠袖冰姿生媚妩。更烧银烛醉中看，髣髴《霓裳羽衣》舞。
东行度龙溪，遵岭北而西。回望烟霞洞，中居控四维。前得垂虹泉，珊珊落云端。壁立如斩削，鸟道孤岩悬。于兹宜揽结，或可作小歇。洗耳与枕流，长以师峻洁。
何处重占处士星，草堂突兀夜灯明。风流已与人都尽，手泽空怜物有情。依旧短墙围野色，不禁高树起秋声。伤心未了生前约，渔子沙头一棹横。
执竞景皇，克明克哲。旁作穆穆，惟祗惟畏。纂宣之绪，耆定厥功。登此俊乂，纠彼群凶。业业在位，帝既勤止。维天之命，于穆不已。
藕花红堕莲房老，藕根水涩波声悄。一双翡翠破苍烟，衔鱼出波飞向天。日暮无人来荡桨，半黄残柳寒蝉响。
破屋寒檠自著书，书多金少计何如？画师代觅求金术，手写新图仿募驴。
檐露滴为珠，池水合成璧。万行朝泪泻，千里夜愁积。孤帐闭不开，寒膏尽复益。谁知心眼乱，看朱忽成碧。
重到金坡二十春，閒思出处一伤神。略行大地山川遍，再睹青天日月新。疏籁岂知谐律吕，散材无意入辕轮。何时却出都门去，静掩岩扉老此身。
东风花万点，落我酒杯间。欲和郢中曲，先颓坐上山。威棱徒料峭，生意自斓斑。谁是淮西将，提兵夜斩关。无才居客右，孤坐一窗间。梦到广寒殿，人来姑射山。舞低明佩冷，妆罢落花斑。便欲凌风去，天门隔九关。
摇荡东风，满地零红，馀香尚留。伴茶烟微飏，吹过碧盌，水沈初烬，袅上银篝。喘细疑无，嘘轻易断，兰气氤氲澹不收。閒庭院，觉旧情一点，犹绕枝头。秾华弹指成秋。剩翠雾、清阴湿欲流。况春归玉塞，麝迷青冢，魂销金谷，珠堕红楼。蝶倦还寻，蜂憨苦恋，十里轻尘万斛愁。仙踪远，纵返生堪觅，何处麟洲。
乌纱掷去闭柴关，野服逍遥十亩间。家世勋名钟鼎盛，平生踪迹鹭鸥閒。豆棚瓜架商安置，农父樵夫约往还。君复本来邱壑性，梅花彷佛在孤山。
忆宿西山最上重，琳宫高下占诸峰。锒铛夜度台廊迥，荦确晨披草木浓。殿裹乌云犹耸日，松翻急雨未全龙。旧游历历成残梦，剩拾山门一杵钟。
莆城如斗大，征额钜万积。逭责犹未能，馀润安可得。
远道悲游子，春光满驿亭。幽花背岩发，芳草上洲青。帆影连银海，山形列翠屏。何如张博望，光动女牛星。
羽檄星驰万里津，清秋白昼蔽行尘。五都无市三川旧，七萃何人六郡新。衰柳不知承白露，寒花恰似倚青春。世间岂有西王母，周穆当年认未真。
泠然飞锡自扬州，却被红尘数日留。洒翰不殊怀素笔，工诗还似至弘流。青松挂月山城夕，黄叶填门野寺秋。此日不须骑鹤去，渡江唯用一杯浮。
未明鸡黍出山厨，骑引林塘径复迂。屋角淡烟笼翠树，村前新水漾青蒲。岩云起处鸠呼匹，梅雨来时燕乳雏。电火光阴春又夏，一身何补走长途。
大道与众往，疾驱祗自尘。徐行听所之，何者非吾身。却过白鹤峰，鸡犬来相亲。筑室依果树，有无通四邻。安眠岂有足，良夜惟恐晨。晨朝亦何事，倦对往来人。
英杰那堪屈下僚，便栽门柳事萧条。凤皇不共鸡争食，莫怪先生懒折腰。
径石无声下无穴，停之不盈酌不竭。银瓶送响落清甃，镜奁破碎冰壶裂。
荦确山坡瘦马行，年朝春色未分明。蔫黄犹是旧时叶，格磔稍闻新岁声。强涉远涂非我好，亦逢佳景得心平。寒威斗起终豪横，更取村酤独自倾。
白日照四方，当在中天留。春风地上行，当与时周游。和气所披拂，槁乾却湿柔。爱欲传万物，势难停一州。栖栖孔子者，惜日此之由。不能使此邦，利泽施诸侯。岂若驾以行，使我遇者稠。当时三千人，齐宋楚陈周。小者传吾粗，大能传奥幽。道散学以圣，众源乃常流。吾初如匏瓜，彼亦孰知丘。唯士欲自达，穷通非外求。岂必相天子，乃能经九畴。行虽耻强勉，闭户非良谋。
树隐平桥合，花藏曲坞幽。昔贤留有咏，兹地成千秋。桂棹芙蓉渚，菱歌杜若洲。南池风物好，春日羡遨游。
此君志欲擎天碧，耸出云头高百尺。只恐年深化作龙，一朝飞去不留迹。
逃暑偏宜竹，观云更有台。双星天上会，二妙日南来。露逼枫林老，凉催菊蕊开。白头甘抱拙，那望鹊桥回。
螭坳执笔侍清光，天阁峨峨耸百常。便合挥毫演纶綍，何劳琢句斗琳琅。峰峦对户千重碧，䆉稏连云六月凉。凤阁鸾台有虚位，未容诸葛卧南阳。
作么生，是什么。狮子当门，猛虎据坐。千人万人，一个半个。石火电光中，掣断黄金锁，拟议依然还蹉过。
愁向人间说汉宫，春歌字字咽春风。空怜透指金彄美，不及秦家照胆铜。
小露垂梢雨压竿，真成滴泪不曾乾。问渠何事能哀甚，屈杀蛙泥笋一攒。枝枝叶叶自成排，嫩嫩枯枯向上裁。信手扫来非著意，是晴是雨恁人猜。
客花十月开湘桃，蓬天春浅霞烟高。仙郎玩世跨鹏海，红龙紫仗青童翿。星斗心胸，笔端衮衮惊沧涛。天皇庚申开凤历，百八十岁生夔皋。彤庭射策鬼斗，虎符分寄梁悬刀。承华出入汉长吏，画图周室诸侯朝。绫绮连钱蔽华屋，神奎秘画黄金标。鹤嘴瓶深贮沆瀣，西峰倒碧翻蒲萄。
下有在藻鱼，上有啅花雀。历历如镜中，时时与心约。
西风吹散美人虹，七子才名冷粤中。落日满城邻笛怨，酒垆人更吊黄公。
更憔悴、羞人见。
正怜火树斗春妍，忽见清辉映夜阑。出海蛟珠犹带水，满堂罗袖欲生寒。烛花不碍空中影，晕气疑从月里看。为语东风暂相借，来宵还得尽余欢。
倚日初能紫陌驰，因风转欲碧空吹。分明入眼惊相向，身近其中却不知。
少年勤学慕三馀，玉立亭亭众不如。击节常歌君子操，闭门时诵太玄书。光回夜榻亲萤火，香满晨窗辟蠹鱼。万卷可开须努力，河南家世本宗儒。
逍遥岩上几崚嶒，历险攀跻老境能。山水一区幽筑好，西南半壁拥旄曾。身经五帝冠初挂，家有玄孙膝可凭。对酒不妨呼野叟，篝车共说岁年登。辞镇归来意转酣，秀眉徵寿更毵毵。精神比鹤应还健，世局如棋已熟谙。细辨蝇书临月砌，閒携鸠杖破山岚。独馀忧国心犹热，群盗干戈思不堪。
遍上流民郑侠图，疮痍莫补叹迂儒。关中戎幕皆吟侣，海内诗才半酒徒。金粉红颜牵傀儡，沙场碧血染珊瑚。缁衣一领尘污厚，兀对残镫碎唾壶。三千世界经三徙，四十年华历四朝。未必奇才天竟忌，果然清品贵何骄。达官厚禄皆缘定，处士虚声要福消。几度开函敩殷浩，书空咄咄怪无聊。
半生南北驰驱。垂老燕京流寓。浩然正气胸中贮。粪土封侯万户。
嘉会良不易，千秋在俛仰。绸缪五十年，岂谓一日长。双龙翼曾乘，孤鸿日流响。劲风吹浮云，携手谐忻赏。门庭宛畴昔，觞斝深酣畅。念当与子游，古欢况吾党。久要义弥敦，尊生神逾王。松柏夙同心，臭合芝兰唱。明珠解相贻，何以报珍贶。渐老晨星稀，忽复弦与望。保兹黄发期，时候青藜杖。
江流曲抱九成台，冉冉芙蓉夹岸开。山郭但逢廉叔晚，苍生终赖谢公才。心劳雁泽荒为政，诗劝雌堂暇自裁。报绩九重先赐玺，徵书还自日边来。
半世因缘天已许。只笑痴人，梦里何曾数。玉醉珠倾生死处，雨横风恶迷前路。浩浩春流朝复暮。似水流年，毕竟留难住。含泪却闻新燕语，弄晴飞过西园去。
出郭已十里，晨炊犹未烟。浮云济阳树，残雪欢阴田。蔓杂钩衣转，坡深隐幔偏。那能怨行役，马首正茫然。
绿霜和雪揉为裁，消得玻瓈紫玉杯。扰扰开时违赏玩，匆匆落去谩迟回。颠迷蝶梦留蜗国，荏苒龙珠入蚌胎。急作招魂倾桂酒，尚馀半面在苍苔。
送子参寻灵鹫山，诸方多是落前三。自从开异归同后，玄旨于今亦倦谈。拣境分明妙药方，馀之分别更须忘。晚风吹落残红片，休向枝头觅旧香。
何处深春好，春深万乘家。宫门皆映柳，辇路尽穿花。池色连天汉，城形象帝车。旌旗暖风里，猎猎向西斜。
过耳南宫捷奏铃，功名宿梦顿呼醒。清风席上龟占古，细雨楼头鹊语灵。袖里瑰文珍白璧，眼中霜颖锐青萍。问津当继宣和躅，要得人言更妙龄。
相见常嗟相聚稀，平岚危榭对斜晖。牛羊遍野草初绿，槐柳成阴春已归。顶上绯生麋角解，嘴边黄尽燕初飞。白头共作天涯客，几向南山咏式微。
似仙源、桃花零乱，武陵一棹重驻。玉堂铃索花砖日，旧是先生游处。愁如絮。消受尽、五湖烟月三湘雨。君恩再许。教领袖词流，双椽烛底，洒翰继迁固。喜不改，张绪当年风度。柳弧依旧悬户。交疏月转传筹饮，坠遍玉河红露。支机浦。早看取、七香车上山眉妩。离情休诉。只此恨重偿，双纹簟展，肯放早朝去。
宝色风霜古，颓檐老瓦催。碑文多剥落，山势独崔嵬。宿鸟惊还定，游僧去复回。人间经几劫，地下有馀灰。
危楼五叠势摩霄，俯视沧溟若一瓢。南服车书归汉属，故台无复见任嚣。
江南碧树映霜秋，丹实清香破客愁。常恨忌辛消俗口，为评蠲愤诧齐州。
名花开日百花残，春到清明意已阑。馀赏自非天力与，芳心争得巧工攒。开元胜会连资福，锦石幽丛转静观。翘首荆溪三百里，几时相对捲帘看。
泉涌龙频跃，山灵鸟不来。
侧侧瓶梅伴月闻，小楼密坐到微醺。无端点著心头事，聚入眉梢又几分。
霜姿月骨夜棱棱，亦有轻烟一带横。聊似染空成淡影，幽香不减向来清。
江关十载老崔郎，历劫归来事事伤。海燕双飞随逝水，吴宫三宿是空桑。霞笺淡墨相思字，绣佩轻容宛转香。绮泽未销陈迹在，那堪重过万宜坊。落红如雨绿阴繁，惆怅芳时未报恩。车过繁台曾唤宋，酒阑朱阁独留髡。吴宫梦逐香尘尽，蜀锦封题小字存。欲向瑶池问王母，云軿何事隔昆崙。
我来宰斯邑，倏忽十月馀。县庭纷聚讼，好怀那得舒。自春已踰夏，光景过隙驹。人生百年间，何为事区区。今晨偶公出，庙门坐斯须。山光列图画，树声杂笙竽。欣然乐閒适，不受凡俗拘。吟眸豁无际，群峰环四隅。愧匪廊庙器，亦非山泽臞。自甘牛刀试，民瘼何由苏。所期岁丰稔，忧时嗟术疏。终当化淳俗，击壤歌唐虞。
堂堂间世英，大名赫而烜。全才得之天，学力培其本。孤高壁万仞，清郁兰九畹。胸中富甲兵，驰骤菁华苑。文武康济才，孤忠尤蹇蹇。入可运筹幄，出可临边阃。自许何太廉，一麾江湖远。我来陪隽游，方恨合并晚。盍簪遽分袂，此情殊缱绻。高牙奉亲行，天凉綵舆稳。庐山横几案，道院庶嘉遁。金弧夜腾光，三边兵未偃。岂不念王室，罄此忠赤悃。当馈屡兴叹，追锋必于反。江梅小春时，斑衣照归衮。
儒习平生祇自酸，可能学古到商盘。风尘世路知难拗，潢潦词源恐易乾。已愧登瀛联俊彦，那堪上水费嘲弹。饕荣愧乏经时策，安得军中有范韩。历尽羊肠足力酸，湖山正好暂游盘。羁愁等是如鸿集，乡信难忘问鹊乾。瓦屋三间非易借，蒯缑长铗莫多弹。玉川那用轻参尹，沽酒谁为赤令韩。
绿似春江水染成，窗纱分映色偏明。霜风一夜浑梢破，叶上残诗读不行。
纤腰娥眉眼如醉，惜别含羞枕郎臂。鸳鸯枕上哭垂垂，一声一滴珍珠泪。
玉山颓矣葛巾偏，老仆扶持步不前。莫道先生浑不醒，醉中犹记义熙年。
瑟日浔已屑，幽澜谷中变。苍藤交晴木，泬漻盈顾眄。蛚蜻相斗飞，白芜满悲溅。朔风上断冥，浪云烛莽殿。美好会有时，金石何足恋。我行大漠中，凛凛风吹面。
山容凉雨洗，湖色远天空。漾演送孤棹，飘飖乘好风。浴来鸥鸟伴，穿尽蓼花丛。指点伊人处，江桥几度通。湖船望不极，雁塔翠微中。三十曾游地，浮沉一醉翁。火云飞雨淡，晴岫夕阳红。几变姓名客，将无范蠡同。
君行还过永阳郡，忽忆老夫尝赋诗。庶子泉头纳凉处，醉翁亭上送秋时。春来猿鸟应思我，别后林泉定付谁。为语东风木芍药，暮年衰鬓不相宜。
异样奇峰见未曾，嵬嵬峭壁长萝藤。祇从云外舒眸望，纵有胜情不可登。
本地灵明无一物，几人认得黄金骨。扶锹肩上便行时，大辩从来还若讷。
璧月河山窥不得，芜城粉本已全销。有谁更画迷楼路，不遣诗人恨寂寥。
邻曲竟还往，岁除当馈分。作我淡生活，小龙破密云。天机亦良勤，错综合瘁芬。松柏青始独，苕华黄已芸。
围城电辙绕西东，夷险而今大不同。试望旭街租界地，黄昏灯火万家红。
岘水桥西秋欲社，追寻仍泛月边船。短箫长笛悲相语，锦树沧江绝可怜。交游自识茅容早，子婿谁当黄干贤。此夜星河未堪别，眼中闽楚各风烟。
吾弟方垂髫，昂藏负神力。挽弓常挽强，十五选善射。箭作饿鸱鸣，横空落健翮。对扑熊馆前，决胜标英特。出为营阃官，挺拔声赫赫。巨鼎累千钧，手扛气无苶。骈头千万人，聚观惊齰舌。至今江淮间，轶事尚传说。急流思退勇，愿作烟霞客。一朝解组归，盘谷筑幽宅。经营结数椽，茅屋依卷石。地势敞高轩，畦径天然辟。桃李杂松杉，一一皆手植。泉石惬心期，城市少足迹。高蹈不可攀，怀念徒充积。偶闻抱微疴，欲访苦无隙。惊传凶问来，伤心泪沾臆。因知造化心，清福最所啬。今我来山庄，人琴何所适。封尘有书策，挂壁留剑戟。诸子已林立，头角喜岐嶷。坟冢近舍旁，浮土尚新色。酹酒泪自倾，悲痛情无极。嗟予与近亭，连理枝同脉。孰知壮者亡，衰颓尚供职。寿夭理则那，问天天默默。
阳气初回尚闭关，松儿何处觅羊环。去年拜节嫌衣短，今日无由见汝颜。
蘋际泠风起，飒然湖上秋。远波明岛屿，层雾隐林丘。鸟下溪田熟，钟鸣谷寺幽。驰驱念于役，心赏若为酬。
閒官赢得自由身，且逐渔盐沧海滨。老去心情尤惜别，乱馀宗党喜相亲。向平儿女催婚嫁，陶令田园翳棘榛。扰扰浮生须有后，不应迢递为鲈莼。
屼然双剑耸，秀色入湖赊。不用高如许，浮云漫欲遮。
妾本摽梅女，芳心托凤凰。锦衾角枕鲜，未上合欢床。凄风天南来，空夜念天霜。此心宁独寒，羞比燕雀行。燕雀不足佳，岂数小口黄。梧阴宜我栖，竹实宜我肠。高冈在何处，愿与同翱翔。顾今岁云暮，未识姑嫜堂。一朝车间关，结发黄金郎。粉黛蛾眉新，珊珊鸣佩珰。朱颜镜中容，绮服怀芬芳。委身作连理，百岁敢相忘。常在君子傍，媚若双鸳鸯。妾幼君年少，相顾怜春光。彩帐流苏煖，国色飘天香。念未识君面，我日何傍徨。今喜得君心，誓与天地长。
一派寒流作小溪，松篁深处有丛祠。千年鳝骨专车在，百丈灵湫瀑布垂。粳稻丰穰欣岁乐，笳箫清咽报神私。更将小雨为滂润，正是农夫播麦时。乞得明时多病身，归来林下养天真。芒鞋竹杖未全老，药灶酒壶随分春。山寺递传钟磬晚，田家收拾稻粱新。试穷溪上榴花洞，恐有桃源避世人。布地金沙片片匀，深沉院宇閟祗园。清凉路半前三语，摩诘城中不二门。千种光明瞻瑞相，六根清净为还源。狻猊坐上法王子，稽首皈依众所尊。
簿领迷人喜暂闲，聊寻古寺陟孤峦。柏藏一径中间窄，云敛千峰四面宽。远目已将飞鸟过，寸心更乞老僧安。若为借得禅房宿，卧看龛灯一点残。
酒来宛国注红香，鱼出凉亭荐雪肪。多病浪仙都此，空哦清句嚼冰霜。
一月尤溪烟雨浓，玉梅浑作玉人逢。江南他日摘香处，莫忘云间双髻峰。
欲做俗中修炼。先灭我人分辩。柔弱守清贫，坚志始终无变。真善。真善。损己利他方便。
豺狼已烟销，言归省先茔。岂无消息至，怵惕意自惊。兵戈道孔由，不折寸草径。神物阴有护，凶威肃其狞。敬瞻垄阙云，堕泪眶睫盈。如承慈穆颜，如闻謦咳声。道馀孤风存，泽本遗爱成。昔我罹祸苦，结庐傍佳城。哀慕宁有极，忽忽时序更。惭愧旧巢鸟，常绕松柏鸣。
高歌宴罢月初盈，诗情引恨情。烟露冷，水流轻，思想梦难成。罗帐袅香平，恨频生。思君无计睡还醒，隔层城。
一峰流未远，已作数峰声。月向秋光冷，天从夜气生。潺潺当峡口，滴滴到江城。石畔终宵坐，禅扉掩未成。
偶来寄宿灵川城，眼前野景宜野情。白云护山晓未起，苍苔绣石秋还明。独行忽见碧潭影，一曲儗荅沧浪声。宦途流转无定在，翻怜聚散如浮萍。
丹霞有一宝，藏之岁月久。从来人不识，余自独防守。山河无隔碍，光明处处透。体寂常湛然，瑩澈无尘垢。世间采取人，颠狂逐路走。余则为渠说，抚掌笑破口。忽遇解空人，放旷在林薮。相逢不擎出，举意便知有。
一唱公无渡，舟中哭失声。贾生悲赋鵩，太白爱骑鲸。湖畔愁青草，堂前忆紫荆。移家湘水曲，悽绝鹧鸪鸣。
种菊丛丛傍石根，凌晨坐卧近黄昏。沽来新酿经秋醉，开尽寒花未出门。
族本西州望，来为上国光。文章追典诰，议论极皇王。美德惊埋玉，环材痛坏梁。时名谁可嗣，父子尽贤良。
半世光阴迅转轮，客中梦梦度芳辰。黄梅时节多今雨，紫塞云天少故人。腰脚倍于乡土健，襟怀长共晓风新。家书到眼留珍重，知道蛮荆有大椿。
秤锤盘巨石，藏重亦藏轻。待出持衡手，一匡天下平。
下若溪头山似戟，武昌门外柳如烟。何如肆射平其去，束带闲耕墓下田。
万里难驯羡白鸥，翔空泛海任悠游。逍遥每共忘机客，汗漫遥追犯斗舟。闲处好书深玩味，兴来高吭一歌讴。春兰秋菊俱吾友，得意浑忘白了头。
西湖吾未到，梦想或遇之。濛濛水云乡，荷花交柳枝。今日见丰湖，万顷青琉璃。持问老东坡，杭颍谁雄雌？浃旬困积暑，泼眼惊此奇。恍如画图中，又疑梦寐时。人生为何事，毕世狂奔驰。黄尘没马头，劳劳不知疲？嗟我不能仙，岂能免人羁。要留一片地，自谋老来私。悠悠湖上云，耿耿我所思。下与鸥鹭盟，上告云天知。
自把碌砖空里掷，必端自打自家头。酌然自痛自难说，自著摩挲归去休。
剑光如火马如飞，破敌曾随大将车。斗酒彘肩常不饱，胸中磊块尽兵书。
开门景物苦无涯，柳拂青丝杏衬霞。酝藉仙郎谁得似，官曹常对紫薇花。
苜蓿凋残豆蔻鲜，春风二月嫁人天。痴男原不移痴志，勉读召南第十篇。久为西席忽东床，礼分遥知叙桂堂。本是王郎渡桃叶，翻教桃叶渡王郎！频频顾影若无俦，八尺湘帘且下钩。秘却大乔无限恨，自移奁镜自梳头。钗头坠凤髻盘鸦，妆束今朝俨大家。对镜自怜还自喜，从郎细语索宫花。淡红衫子怯轻寒，彻尽琼浆烛未残。香草笺诗还记否？手拈衣带恣人看。巧思制出笔囊新，囊笔兼囊执笔人。漫向明窗书小楷，买丝劝汝绣针神！
清夜仙曹约，华筵竹下开。周颙携客至，张翰狎盟来。雅共三觞饮，歌逢九咏才。剧怜乘兴远，忻赏更徘徊。
无端桴鼓扰京师，犹记昌陵鼎盛时。今日黄天传角道，非徒赤子弄潢池。冠缨且教宫人战，绣镼还充司隶仪。昼夜金吾曾不禁，未知盗首定何谁？
清商方至催蝉急，林叶吟风暑渐遥。三伏炎蒸才过半，山居遍地喜禾苗。
形成别上下，贵贱理自然。所以成万物，惟在君臣权。大道既陵夷，叔季彝伦愆。毫发一为差，倒置跻天渊。尧舜不可作，汤武亦已偏。大哉管夷吾，匡世日月悬。仲尼春秋书，秉笔以精研。
引大通河，灌秦王川，千里倒流。望庄浪河上，长渠高架；盘道岭下，隧洞深幽。水磨沟前，倒虹吸管，鬼斧神工孰与侔。登临处，尽人间奇迹，容我凝眸。金秋、正酿丰收。看沃野茫茫禾黍稠。向高原纵马，曾攀险径；平沙漫步，屡见芳洲。笑我今宵，花丛沈醉，错认兰州是广州。须他日，捧诗囊酒斝，来此重游。
萍踪自昔寄瀛东，一旦流离世业空。痛饮怕知今日事，狂吟渐觉近来工。折磨志比三烧玉，阅历身如百鍊铜。欲赋沧桑难下笔，穷愁敢拟杜陵翁！
韦曲秾花铺绣缬。一派流莺。催到含桃节。人柳三眠春渐歇，池台处处飞香雪。红豆记歌频换阕。万事东风，不醉怜痴绝。欲去还留宵已彻。栖乌踏碎玲珑月。
世变已如此，天心胡可知。秋来愁里路，劫满局中棋。家散身逾重，时穷道不疑。是谁能解事，相与尽寒卮。
归途邂逅忆同舟，转盻俄惊十五秋。春树寻常劳我眼，霜华容易上君头。翻云覆雨何须问，剩水残山且自由。珍重故情来远棹，海乡粗粝漫淹留。
老雄冠距旧鸣将，他日文闱果擅场。聊佐县章纡墨绶，饱闻家学富青缃。占春桃李须惭早，驻日桑榆自审长。流水高山空逼耳，有谁论列到需章。
磴齿缘苍巘，檐牙冒紫氛。楼鸣穿峡濑，堂宿抱峰云。鸟散生台晏，僧归浴树曛。居然化城地，长与客尘分。
老马青骢色，扁舟画鹢文。长烟横作带，叠浪似成纹。北岭夜收雨，南冈朝出云。赋诗知有意，畎亩不忘君。
羞与春华艳冶同，殷勤培溉待秋风。不须牵引渊明比，随分篱边要几丛。
今剩蔷薇插玉壶，从兹挥手白云孤。他年若遇青藤下，但执天钧问有无。
惨澹迷龙战，凋伤遘鵩年。伏韬随李密，失策佐桓玄。玉碎真当惜，膏明本自煎。向来相厚意，流涕不成眠。
茫茫八极内，何莫非斯人。苟非富道义，何异彼黔民。
贫到无锥，正好进步。王舍城中，有条活路。一声金锡，千门万户。全放全收，全宾全主。多宝如来，何曾过去。
霞觞举罢自腾骖，人境幽奇何处探。莫道湖山无美景，飞歌直度彩云南。
近局匆匆路阻长，相看吟鬓各沧浪。一官飘泊仍军幕，八口艰难且故乡。客子欲行歌慷慨，故人临别语悲凉。可堪他日成追忆，团坐同依短烛光。
自判身家岂简单，知人容易自知难。无鹅卵胆休谋将，缺铁心肠莫作官。诸葛才高仍失算，东坡笔妙屡遭弹。拙材勿去问名位，做个农夫也足欢。不王不相不公卿，一介布衣须认明。劳作谋生皆本份，扶犁耘籽是前程。省为一事权深远，免虑千秋记姓名。过几十年归物化，后人谁识汝尊兄。
本来正气参天地，正气如公信可参。九死孤忠能悟主，一生奇节在惩贪。已闻吴下称为母，几见朝中果是男。蝉翼介轮何事重，对公衾影欲无惭。
斗酒平原话各天，深杯犹似梦中传。青油独坐元戎幕，皂帽群趋上客筵。五夜歌声桃叶底，十年容鬓菊花前。抽毫忍和飞龙曲，月瞑长干是去船。六载华阳赋别离，临淮此日见旌旗。悲凉白发谈兵夜，宛转红颜任侠时。万户侯真誇燕颔，九天人欲问蛾眉。桃花烂醉春明畔，一骑旋飞到习池。
怒雷声撼海门秋，知是几家人上楼。眼眼尽随波浪转，全潮端的属谁收。
高叶战风雨，历乱不堪数。诗思与翩翩，坐深良独苦。
花信阑珊正断肠，绿荫怅望小池塘。水明忽照红妆影，风过犹疑翠盖香。独笑晚春迷蛱蝶，多情终日傍鸳鸯。霞朝雾夕空先赏，惭愧题诗水部郎。
绿苔满地明如锦，共向溪西石阁吟。一掉好风人未散，梦回凉月正沉沉。
俗眼纷纷少得青，独君襟义富坻京。挥斤郢鼻时惊巧，持鼓雷门浪费声。正喜珠玑生咳唾，敢期茅蕝被游缨。鲰生谫谫难论报，此日方知海是瀛。
君不见西粤三洞天，都峤白石俱相连。平川突出起勾漏，千岩万洞如蜲蜒。烟云咫尺藏变态，丹书宝篆知何在。怪石岑崟骑不行，斜穿小径蓬蒿碍。前山耸拔势峥嵘，峰腰半作波涛声。久雨溪流成巨浸，听之使我心魂惊。侧向林中闻虎吼，丹成或使青龙守。葛令不曾岭外来，那得此中开户牖。户牖直与天门通，三山海上转濛濛。乘舟弱水何时度，徒看日出扶桑东。西来诸山多岚气，白昼霞光馀此地。冢上年年黄蝶飞，云中烨烨青鸾起。我欲乘之何处求，遥城层阙杳难游。为问清歌饮美酒，何如邓岳使人留。
离马嘶高树，郊原夏景深。还持长者政，往慰远人心。种黍侔千户，张鱼盛百金。江山永嘉咏，时寄草堂吟。
采笔春消御柳边，棹歌忽听采菱船。三贤见说迁居了，只寄梅花问水仙。
吾年未四十，三断哭子肠。一割痛莫忍，屡痛谁能当。割肠痛连心，心碎骨亦伤。出我心骨血，洒为清泪行。泪多血已竭，毛肤冷无光。自然须与鬓，未老先苍苍。
酷爱清香折一枝，故簪香髻蓦思维。若教水月浮清浅，消得林逋两句诗。
北地寒威重，怜伊客里身。音书差慰我，贫贱莫骄人。失路皆由命，安时即报亲。师言当服习，莫负诲谆谆。
青山同是一般春，物候偏新感远人。千树红梅飘不尽，尚留歌板绕文茵。
皂盖风行绝点埃，湛恩近自日边来。除书驿报新薇省，夹路人迎旧柏台。南郡去思随处见，西山晴色望中开。九重侧席夔龙选，他日还应简异才。
路入黄梅静晓闻，松风随地拂禅云。秋声半老人间世，天籁长归物外群。
旧国起归兴，三江一棹轻。夜吟逢月白，晓渡趁潮平。楚岸云藏寺，吴宫水绕城。羡师尘外去，何日濯吾缨。
药物扶持病少苏，残年不恨老菰芦。潦收溪椴鱼争售，岁乐村场酒易沽。无日桤林无坠叶，有时燕户有新雏。秋风剩起扁舟兴，安得州家复镜湖。
风雨坐前楹，关关双鸟鸣。正当落花处，更作送春声。大化归无极，斯人乐久生。不知川上水，东逝几时停。
烂漫枝头若散金，一回玩赏一沉吟。浓春开到新秋后，阅历炎凉深未深。匆匆佳节过清明，咫尺郊坰未一行。人在雨丝风片里，偶来花下不胜情。
星空夜静候旗枪，小队朝昏挠虏营。戍鼓清霜残月裹，胡骑南逐我东行。
莫怪瑶池消息稀，只缘尘事隔天机。若人寻得水中火，有一黄童上太微。
热官恼狂士，冰山倚严冬。此计定不长，会作须臾空。先生踏金门，大节孝与忠。能事不挂口，处之如无功。高隐百僚上，妙有渊明风。东垣著岩岫，南荣著桧松。疏窗澹山影，云雾穿玲珑。澄流粲锦石，一练摇青红。笑携玉色醪，酌彼千石钟。良时饮文字，此兴与谁同。为君指佳处，不落捷径中。从来论丘壑，风味过庾公。
忽忽京尘渍客衣，正须轩旷一伸眉。独行初日葱茏处，不待游人杂遝时。鱼乐暗摇亭树影，风轻闲弄水云姿。因循又耐箫歌聒，早晚湖山细入诗。
纸窗风断炭炉灰，城角钟声一片来。不道人家烟漠漠，已看天井雪皑皑。真堪灌魄团将咽，莫便呼僮扫作堆。闻与邻翁数年景，好花飞到第三回。
风月平生意，江湖自在身。年华供转徙，眼界得清新。试问西山雨，何如湘水春。悠然一长啸，妙绝两无伦。
匹马寻春到瓮城，城中春色自分明。半空丝竹轰清昼，绕榻晴云阁鸟声。
器成待贾且由它，余乃乾泥葬冷花。一得千年玉膏飨，回光返照病渐赊。
天地絪缊兮一气孔蒸。肖厥形兮绳绳。为龟麟兮为鸮鹰。随大化兮生成。
重逢元夜心暗惊。忆当年、诸老放情。对芳景、张灯火，画堂深、箫鼓到明。乌衣巷口东风在，甚而今、春草乱生。试检点、繁华梦，有梅花、曾见太平。
颦青亸碧殢人怜。露叶烟条未翳蝉。正是清明西苑路，葬花天气吊遗钿。
露下秋宵方永。睡起残妆犹靓。携手步虚檐，人面月华相映。绝胜。绝胜。小立满身花影。一夜西风轻剪。小院幽花初绽。芳沼立蜻蜓，掠水飞来庭畔。闲盼。闲盼。秋到江南深浅。翡翠衾寒拖逗。恼煞鸡声偏骤。带得御香归，犹喜晓妆才就。生受。生受。正是画眉时候。蝴蝶东家交映。捉送蕉林三径。惊醒老庄周，来弄碧阴晴景。偏胜。偏胜。点缀竹篱秋影。清簟琅玕初展。残角数声风断。不寐检新诗，雨打芭蕉零乱。人倦。人倦。一夕荷花缸满。屋角银涛千顷。纤手携将修绠。素足傍清流，溅湿凌波不整。矶冷。矶冷。风动半江花影。
庭鸟多好音，相呼灌木中。竹房更何有，还如鸟巢空。赖逢富人侯，真东晋谢公。煌煌发令姿，珂佩鸣丁冬。故山有深霞，未如旌旗红。惭非卫霍松，何以当清风。露益蝉声长，蕙兰垂紫带。清吟待明月，孤云忽为盖。伊余石林人，本是烧畬辈。频接谢公棋，输多未曾赛。大道贵无心，圣贤为始慕。秋空共澄洁，美玉同贞素。伟哉桐江守，雌黄出金口。为文能废兴，谈道弭空有。雪林槁枯者，坐石听亦久。还疑紫磨身，成居灵运后。
多君妙句破空来，逼我谈玄口又开。濠上鱼游知乐否，山粱雉嗅叹时哉。且凭慈佛清千劫，难向苍穹写一哀。风雨秋窗百优集，宵深又泼导眠醅。知是前身絮与蓬，不如种菜老英雄。年年客舍孤灯笑，历历侯门一铗通。图像己输阎立本，生辰难问李虚中。几生修得君身世，馀绪屯田唱晓风。
汉庭重八使，同日出东都。仗节年仍少，埋轮气不孤。诏书敦直指，悬弩肃前驱。宣布君恩被，周爰楚泽纡。秋风捲旌旆，桂楫上江湖。游子故乡在，相思天一隅。
残雪落林度西岭，古涧寒泉凝素绠。孤僧倚树听微吟，一鹤临池照清影。松间旭日映山椒，白云英英如雨飘。何当为置王摩诘，更添几叶红芭蕉。
荒僻淹留岁已深，解龟无计恨难任。守方半会蛮夷语，贺厦全忘燕雀心。夜静倚楼悲月笛，秋寒攲枕泣霜砧。宦情总逐愁肠断，一箸鲈鱼直万金。直气从来不入时，掩关慵更钓磻溪。斯文未丧宣尼叹，吾道将穷阮籍悲。轻粉覆墙凝夜砌，乱金铺菊织秋篱。南阳卧久无人问，薄命非才有可疑。
风高月白野茫茫，置酒军中夜未央。醉后翻身盘宝马，弓弦开处坠天狼。
太初谈赤松，中古说黄石。笑策导引勋，须鬓白成黑。金华得道人，缀自仙之籍。虽因习堕缘，久悟空为色。泥丸至丹田，盖著半生力。若为鬓与须，白者日加益。陆展馀染方，岂固未全得。老聃生世初，鬅鬙头已白。公白才十年，视聃迟半百。纸帐挂斋中，竹奴攲枕侧。染亦无所施，元方不须觅。或疑白之根，勃窣蟠胸臆。太白缘搜诗，少陵为忧国。根未能中芟，华宁不外茁。根华理固然，抑复容有说。春浅未多温，腊颓有馀冽。纷纷破萼梅，衮衮放花雪。融结上鬓须，愈白愈清绝。少于仁用功，晚以静为德。厌坐广平堂，归住子云宅。卧听儿吟哦，起视孙戏剧。颐间瑩生朱，眼底光盎墨。鬓须从白尽，不失寿箕翼。切毋痛著梳，更勿闲事镊。长留与人看，知是老仙伯。曳裾客盈门，我独有诗癖。齿愿与公俱，倒指满千亿。年年赋寿诗，岁岁为贺客。
承恩结束辞南内。油壁拥，芳尘碎。绿熊茵贴紫貂裘，香满一身珠翠。玉骢骄软，彩鸾偷傍，不觉珊瑚坠。花丛著眼惊姚魏。谁管领，霓裳队。只应清夜奉宸游，七宝装成行缀。锦帆天子，疏狂魂魄，空索琼花醉。
万骑南来驻不留，衣冠客此镇林丘。寒岩碎裂从中起，乱水喧鸣竟独流。故物今惟存寓马，当年谁为指眠牛。坟傍小寺终村俗，画柱纱笼护冕旒。
瓶水养花花已老，零落春风寒不扫。从教几案积残红，尚有馀香慰衰槁。
夫子沧洲逸，相逢叹黍离。可怜逃难后，更赋悼亡诗。尘土埋琼树，霜风凋玉芝。廿年琴瑟好，弦断为君悲。
红尘一隔海云深，修得随缘拜佛心。好是仙山灵气活，容它猿啸盖龙吟。
江湖老我百无堪，懒过紬书太史谈。雨脚又连人日暗，酒肠那似少年酣。一生出处龟藏六，万事乘除狙赋三。且试半篙春水绿，南山之北北山南。
山暖锦云香，江晴翠黛光。烟林交翡翠，风槛舞鸳鸯。路转川原迥，潮通浦溆长。落花沿石溜，芳草限河梁。离客回兰桨，幽人结蕙纕。年年望远意，春色满衡湘。
芜园是处追前景。粉蕊紫苞蘦落尽。林梢几点暮鸦归，斜阳下、独穿幽径。别离经岁无音信。也自知、欢会难定。恁时立凭曲阑干，除非寻、燕子厮趁。
老龙夜半不守窟，牙爪怒张来阴暝。风雨收歇无处遁，蜕遗团结堆高青。鳞甲剥落缬纹细，不须开凿烦五丁。峭壁谽谺叠嶂巘，层峦䆗窱横岩坰。四山攒绿疑无地，回望但见烟冥冥。中有一峰最耸秀，左撑右拄开重扃。森森剑槊刺空上，欲堕不堕含珑玲。双洞嵌空出飞鸟，一佛危坐当孤屏。杨琏真伽或未到，何人刻此庄严形。绕足有泉流碎玉，雅奏终日清泠泠。有时浩不辨牛马，奔腾赴壑驱雷霆。杨氏西征此深入，传闻姓字殊非经。地胜未以名人著，或是晦迹藏仙灵。清游往复百不厌，但惜车马无留停。柳阴篱舍动欣赏，便拟高结山间亭。猛忆北园老居士，看山趺坐常惺惺。不如移置北园侧相与，悟真散赏逃天刑。
独倚遥空据道周，颓墉顽铁两悠悠。不辞瓦石形应丑，为换人民恨未休。沆瀣饮残犹枵腹，烟云压重自昂头。真成久视仙人分，看尽豪华逐水流。
我来投高斋，访悉李公宅。李公读书时，养气师邹峄。廿六登谏台，愿为君础磶。维时魏阉党，滔天势赫赫。公欲除内奸，以伸大建白。弹疏笔如刀，寒落贼臣魄。衔怨深复深，食肉不心释。党禁驰于朝，矫诏驰于夕。冥鸿即高举，网罟密如鲫。公知祸不免，乐踵椒山迹。忍泪别高堂，引领长安驿。楚囚莫我怜，肝胆坚铁石。公冤痛木索，公忠光竹帛。予谥荷褒荣，主思特破格。迄今三百年，第悬柱史额。郁郁复葱葱，劲干挺百尺。英爽实式凭，斋前有老柏。
忽地轻红四散飞，寻常春色未应稀。东风大是无情思，吹落馀香便不归。
锦城花月预英游，大句深杯各献酬。西笑梦魂劳楚蜀，南皮赏会忆陈刘。庞公语妙应难继，梁韵风流怅已休。二十九年伤折柳，不知谁剩未皤头。
重拟东坡赠影形，清文落手似新硎。芟除芜秽谈经席，点缀芳菲问字亭。万里新愁双鬓白，百年旧物一毡青。五峰师友渊源在，咫尺苍溪有典型。
阀阅冠三朝，尊公两珥貂。夫贤能尽礼，家贵肯期骄。教子门风振，澄神性地超。悼亡无可憾，直笔付孙樵。
水以污而墨，官以贪而墨。君不见凡有水流流经处，何处污吏不如上水鲫。复不见污吏之墨墨天下，水流安能独不如中夜漆。水性就下，官性就上。河水愈流位愈卑，官吏愈墨袍愈蟒。肥头豕腹阶下囚，向昔谁家非将相。官墨有统传无穷，水流不止墨不终。不能下洗华夏之骨青其容，嗟汝银河万里之滂沛空陈空。
风吹浩荡去，却在芦江湄。燕子矶头月，清光当待谁。
低田龟坼高田槁，五百里内无青草。昂昂官长骑马来，却言尚比前年好。出门入门仰视天，赤气昏昏人扰扰。老夫犹足办三餐，邻里何由同一饱。
西岩马首向层霄，秋树平明烟未消。寂寂空亭人不见，霜吹红叶过山桥。
危楼向暮倚层空，故岁今年不得同。记取合沙元夕节，满街箫鼓雨兼风。
有客黄昏来寓邸，扣门吴语知乡里。肃容升堂再拜馀，袖出平安书一纸。上言间阔苦忧思，下叙寒温询动止。灯前鸡黍款客尝，品味无兼嗟客里。酒酣询访悉乡闾，祗说韩侯政声美。自从侯初下车日，务敦朴厚消浮靡。劝民衣食务农桑，游食咸驱业耘耔。西风阡陌凉雨晴，黍稷盈畴光薿薿。日斜村巷归牛羊，霜老园林熟梨柿。每岁春秋社祭馀，亲率吾民行饮礼。推崇有德尊高年，一一酒行躬拜跽。宾主从容酬献间，观感人人良有启。时因公暇入庠舍，左右琴书坐凭几。诸生济济趋上堂，问难执经穷至理。遂致吾乡孝弟风，敦睦夐非他邑比。纵有凶顽亦革面，讼庭罕见施鞭捶。岂独强梁化柔顺，坐使妖魑绝淫祀。寸心既正天弗违，雨旸任意如颐指。事神治民各尽心，实以一廉先律已。处心宽仁复明恕，皎若日星清似水。况复尤长捍禦功，文武全才孰能拟。象纬今年示灾变，天兵抵阙除奸宄。雄师百万才渡淮，败卒南奔散如蚁。却来州县事劫掠，行旅道边相枕死。顿使前时革面徒，旧恶乘风亦群起。白昼挥戈肆仇杀，阖室连村遭破燬。圣皇戡乱已登极，如日行空正天纪。诏书驰布宣至仁，此辈猖狂犹未已。侯言我职当字民，涂炭吾民能坐视。协谋僚寀集吏卒，爰整戈矛张弓矢。奋身鼓勇当众先，尽获渠魁磔诸市。从此居民始贴席，老稚欣欣免惊徙。且今无恙共相见，不得我侯安得尔。事定侯来达上闻，奏功特启宸衷喜。锡赉荣颁品秩尊，县令乔迁州刺史。只今催上去有期，无计攀留嗟失恃。徒切甘棠去后思，抚字情亲恩浃髓。我闻客言兴叹嗟，始信学优才可仕。忆予前岁初还家，旧业荒芜没荆杞。亦曾修刺谒侯堂，一见下阶蒙倒屣。谬承奖谕勉前修，不以孤寒辄相鄙。迩来别侯已三载，雅论洋洋犹在耳。会侯来京我入蜀，彼此参商乃如是。感侯知我情更深，听客之言良有以。古云郎官应列宿，益信斯言非谬矣。百里民心有休戚，政关令佐人臧否。嗟我韩侯能惠民，政声足与龚黄齿。愿言守令皆韩侯，尧舜吾民立堪俟。侯当此去不再留，发轫青云自兹始。客还为我深致辞，攀饯无繇身绊此。山斗区区景仰情，作诗颂侯烦送似。
泉品旧知名，澄源石甃盈。甘滋饱僧饭，润泽济农耕。漱玉人谁听，囊茶客自烹。久供鸿渐啜，曾奉赞皇羹。昨忝此邦守，令无诸县行。烦酲想岩壑，一日慰幽情。惭怍方堆面，尘埃正满缨。临流聊洗濯，心已识蒙亨。
霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车从此逝，子来何处问行藏。
相逢大路中，君西我自东。不知为何事，但见马匆匆。
薄暝疏钟隔树闻，海风收尽岭头云。住山梦好经三宿，看月光圆到九分。天淡银河涵水气，江平冰縠织波纹。僧窗不用呼灯火，老眼能书白练裙。
柳际一蝉鸣，停樽忽自惊。所伤非节物，未立是功名。默默悲时事，区区徇世情。不须争噪急，衰鬓旧霜茎。
满树斜阳鸟雀喧，傲霜残菊在篱根。只今秋水尚围屋，且喜渔舟直到门。野渡过桥宽岸迹，邻翁扶杖验波痕。回头红叶萧萧落，樽酒何妨共细论。
和月春巳徂，林鸟有馀声。落英无返顾，流览怛中情。宝刀垂鞶带，昔我何所营。中宵不自戢，髣髴感精灵。邂逅良人姿，执手相徂征。心好自旖旎，随风飘长缨。虽非思所臻，乍觏亦不惊。愿言托白首，畴云中路倾。绸缪不相释，屡顾念平生。怀抱申此夕，感之双涕零。
清幽自足倚绳床，雨过浮云敛八荒。雄郭西风鸣夜籁，太虚凉夜泻秋光。槐花缀粉粘苔砌，桂子飘香入草堂。倦卧不知身是客，残灯欲灭泣寒螀。
水火互交南北位，金木换西东。胎结源流帝旺宫。消息造真功。一马骤归三岛外，九曲六牛通。酝就玄珠透体红。轻健混冲融。
对酒诚独难，论诗良不易。人生如草木，臭味要相似。
桂岭望何极，孤舟行转迷。秀江斜景里，衡岳乱云西。宿雁冲帆起，哀猿傍客啼。多愁厌乡梦，夜坐听鸣鸡。游梁方失意，适楚更悠悠。寒野牛羊夕，空江雁鹜秋。腐儒悲末路，幽兴狎扁舟。欲向桃花水，垂纶待白头。路转清江外，舟移锦石中。爪香分绿橘，目艳对丹枫。检药防山瘴，陈诗叙国风。冒霜梳短发，应愧鹿门翁。石壁攒江狭，风樯逆浪飞。渐看湘国近，转与客心违。芳桂临波发，遥岑隔雾微。明妆浣纱女，妍笑竞斜晖。蓬舠依濑转，筦簟枕肱眠。急浪鸣舷过，危峰就幕悬。茭蒲时碍楫，鱼鳖不论钱。自喜幽襟洽，浑忘物役牵。
忆别乡园岁两徂，当年玄发尚盈颅。故人久别重相见，尽说今吾非故吾。
白云无尽片帆飞，樽酒踟蹰涴客衣。不为别离生感慨，故园今日尚能归。
池塘高柳噪新蝉，庭馆秋风初入弦。抚罢瑶琴金井畔，不堪梧叶落翩翩。
炷香秋色里，落笔翠微间。八九开云土，毫芒见峡山。水花光似拭，幽鸟语如蛮。不分荆州牧，全胜寓客閒。
偶得湖中趣，都忘陇坻愁。边声风下雁，楚思浪移舟。静极亭连寺，凉多岛近楼。吟游终不厌，还似曲江头。陇首时无事，湖边日纵吟。游鱼来复去，浴鸟出还沈。蜃气藏孤屿，波光到远林。无人见垂钓，暗起洞庭心。
新秋凉露湿荷丛，不断清香逐晓风。满目秾华春意在，晚霞澄锦照芙蓉。
胭脂不涴紫玉箫。认宫中、银字未销。但凤去、台空古，比落花、无第二朝。天涯流落哀声在，听乌乌、不似内娇。漫身似、商人妇，泣孤舟、长夜寂寥。
鸟去苍烟古木，人归绿野孤舟。信美虽非吾土，消忧且复登楼。
一自虎掊得，清声四远流。众人怜尔处，长夜洗心头。出谷花随去，背岩猿下偷。林边落江徼，风起雨翛翛。
井陉如隧道，平地立巑岏。斗壁千寻峻，羊肠百折盘。泥深崖石滑，雨急野河湍。犹有淮阴迹，荒祠古树寒。
浓烟笼远岫，望眼如昏花。欲暮还欲雨，行人始离家。
幸自尘鞅绝，起游欲何之？江远夕气澄，开轩纳新诗。莎鸡振阳砌，蟏蛸结阴池。珊珊修木静，宛宛好风迟。桃杏竞秋园，旋随时草萎。宁不悦生植，肃杀乃其宜。于斯见发育，及深霜露思。嵇康本达节，竟受薄俗嗤。快哉东方生，嘲唅得吾师。
夜久织未休，戛戛鸣寒机。机中一匹练，终作阿谁衣。
见说南山下，云霞好隐居。草深幽径断，心远俗人疏。倚杖时观穫，焚香只读书。宦游无此乐，令我忆吾庐。佳士不可见，清游难豫期。此心虽眷眷，欲去却迟迟。白酒应新熟，黄粱亦可炊。稍閒当跃马，说与主人知。
白浪吹船投跨浦，黄尘扑帽走沙河。若无西湖一慰眼，奈此客中劳悴何。雪寒映湖湖水明，西子淡妆仍浅颦。不会吴儿底心性，冒寒湖上去寻春。林君庐不存已久，苏公堤比旧尤佳。绝怜夹堤柳渐暗，谁见傍庐梅正花。乍来乍去堤边鹭，似有似无烟里山。何人为展古画轴，尘暗缣绡浓淡间。丰乐楼头沸管弦，拍床唤酒记当年。而今寂寞空栏楯，楼下涟漪自宛然。
花似今年好，情非旧日春。光阴愁里尽，风物眼前新。爱酒聊呼伴，无醯懒乞邻。姓名谁挂口，肥瘠付秦人。
离墨西来气郁葱，金堂突兀起云中。巉岩尚有风雷迹，刻画谁知造化工。人境鬼区元不远，碧天沧海宛相通。何时更结长生侣，谩向仙源一探穷。
西湖四月烟水平，采莼艇子狎波轻。紫丝牵得山衔日，竞学渔歌欸乃声。步兵偶尔忆山林，尚自风流说到今。不知千里如何味，直待鲈鱼江水深。
艺苑推坛主，操持凛若秋。将军本儒者，志士岂身谋。百卷平生迹，千山腕底收。一朝称力尽，青史告无尤。
阳阿奏兮激楚流。望洛水兮有好仇。纵轻棹兮泛龙舟。
修明国政保关山，岂在驰驱纵送间。空使流人登剑阁，向风长喟笑庸孱。
孤城西出夕阳偏，岭上行行思渺然。草木高低共秋色，江湖左右各天边。凌风短鬓无由掠，投宿轻蹄不用鞭。一簇人烟紫岩驿，解鞍聊看月婵娟。
青山削芙蓉，上有浮云生。窈窕俯长流，逶迤带重城。朝光散霞彩，暮色涵空青。鸱夷去不回，遗尔千古名。蓬莱失左股，负以垂天翼。中有仙人居，珠宫灿瑶席。凝云不飞去，化作轮囷石。弹琴坐石上，长忆三山客。会稽山水国，崇山幽事多。当时觞咏处，春净花颜酡。磊落黄金罍，玲珑白玉珂。行乐须及时，美人在丘阿。梅山如积翠，的皪手堪捧。遥遥仙人尉，盘盘故时陇。丹泉清可鉴，石乳甘于湩。行将解尘缨，于焉蹈高踵。我爱鉴湖水，明如照胆铜。澄清若有待，浑浊那能蒙。当时贺知章，富贵如苓通。岂无一亩地，来筑仙人宫。驱车晓行迈，行行出郊郭。断冈屹崇墉，虚籁殷灵壑。雨深瑶草长，风定松花落。西山有爽气，逍遥倚晴阁。楼居本高明，况在松竹间。溪流深几尺，新雨过前山。浮云多变态，好鸟亦间关。偃蹇楼中人，对酒还开颜。视心如莲花，净明涵十虚。出泥本无垢，露体皆真如。大千入一息，晏坐忘百须。陶公虽饮酒，时能到林庐。
归装出西湖，间道向黄鹤。屡愆桐坞期，偶遂龙居诺。轻舟凌晨风，遥山满晴郭。丹林尚可数，寒条纷无托。披松指微径，听水扪闇壑。新构争远势，平台揽摇落。霜馀山容浅，天清海气薄。暂歇尘劳心，始知寂灭乐。
仙子归来逸兴赊，梦中犹说旧繁华。春风转首情何已？却向江南认杏花。
暮云春雪江南北，回首人生叹路歧。翠草庭前生意足，甘棠堤上去思多。苍芜万顷渺无边，鞭石飞梁接市廛。且喜卧龙常自在，新诗特地报平安。若见集英门外柳，为言曾惹御炉香。
昔年陈玉陛，见子侣金鱼。制奉阿衡简，笺呈泰畤书。人皆诵招隐，尔独赋閒居。安得飞风息，君王为破舆。
迅步如何却放迟，贪看船子下滩奇。身贫也守垂堂戒，自觉年高命未知。
托迹红尘不染尘，径梅溪竹共精神。字真正逼张居士，禅味曾参印上人。声色素轻非为老，须眉虽皓却如新。儿孙须得文章力，富贵丛中一寿椿。
轻红流烟香雨足，新槐影转构栏曲。水晶帘箔度薰风，簧吻乌衣语华屋。凉簪坠发初破睡，粉痕浅护修蛾绿。并禽不受雕笼宿，背人飞向荷阴浴。
爱我同台长，公清果独贤。立朝才几日，出塞屡经年。北敌终颠覆，东人解倒悬。征夷又豪杰，同拟上凌烟。
固守金汤动万全，使君才调亦堪怜。活人阴德谁能见，济物奇功已得专。广铸精金酬健者，泛科寒士岂当然。犒师劳将吾民职，争奈饥无买米钱。剑不潜锋岁未丰，带牛佩犊走西东。谁怜耕垦三时力，不直干戈一扫空。破屋饥人啼夜雨，荒村冤鬼哭秋风。有司科敛仍如旧，愿霁霆威略见容。
久客扁舟倦，春溪百象玄。溯洄频屈指，山水日齐肩。中央一明镜，左右双翠钿。几曲藏深树，随地有村烟。牧子攀枝过，樵夫倚石穿。持筐饶野妇，结伴共来还。山果多盈掬，山花亦自妍。薄暮归人尽，好鸟独连翩。虫声时在谷，猿啸必临巅。嵯峨诸石向，老大百藤牵。久视心慌忽，遥看意纠缠。谁能招隐士，吾欲漱飞泉。深岩存化迹，山情那可专。菁华山未竭，犹许独裳褰。相招应有素，暂泊岂非缘。即见堪延赏，于兹更索诠。苍茫归结撰，心目几周旋。翻宜舟楫钝，得使幽佳前。羁颜聊自适，胜趣颇堪传。漫持终古意，感叹及千年。
田家大瓮不须温，但喜新醅到底浑。独酌何妨还独笑，矇眬斜睨众昏昏。
野茶无限春风叶，溪水千重返照波。只去长桥三十里，谁人一解枉帆过。
世事争雄一局棋，浮生碌碌鬓成丝。经年病为多新酿，竟日忙因检旧诗。
策蹇又山行，看山不识名。平林秋后薄，叠嶂日边明。云近侵衣湿，泉幽照影清。归樵饶乐意，笛弄两三声。
朱楼桂馆参差起。章台绣毂如流水。骄马骤骎骎。那知芳草心。故宫春在否。约略无多柳。飞上旧时莺。销魂第一声。人言灞水清如剑。离肠总到桥边断。柳弱不胜蝉。夕阳青可怜。霸城门外路。那是灵和树。残月晓风时。微寒马上知。秦台最小如花女。参差凤管烟中语。锦幄绣芙蓉。薄鬟金翠重。吹箫人似玉。夜夜银河曲。双笑倚红鸾。焉知沈下贤。延秋门上乌啼曙。流杯亭下春光暮。尽日转雕轮。故乡无此声。看云楼上立。朝暮南山碧。漫说古长安。长安在日边。
筠皮月静铺金屑，仙掌云寒砌玉花。人在华胥初梦断，乱山满目一声鸦。
恋阙心逾赤，乘轺鬓未霜。祇家将六学，综国劄三章。眷近花明路，风驰锦过乡。临分不成饮，相对独凄凉。
仲冬风日凄，朔气来边窍。拥炉闭小轩，独玩贞元妙。寒梅放旧枝，吾琴理新操。不是怨梅花，漫作江南调。
一相从后便相知，结得因缘似许奇。如水笑谈多尽日，与云来往本无时。为莲社约非吾事，读藕花诗欲汝师。熟处不妨安稳住，江湖风浪更交谁。
山外连云云外山，云岩古刹谢尘寰。零星木石相牵引，断续藤萝且附攀。避客兔归三窟里，谈禅僧现十方间。浮生因果谁参破，夜半钟声梦觉关。
廉公清兴酒颜酡，红豆抛残《白纻歌》。三叠笙簧云外散，六朝烟雨梦中过。尊前秋水开蟾镜，槛畔山光淡绿蛾。惆怅更无花解语，高楼凭遍晚风多。
寒山漠漠日初曛，过尽潇潇雁鹜群。百代高歌馀《白雪》，一朝飞步上青云。倚门肮脏谁怜我，满腹精神独见君。看取扶摇便鹏翼，临歧且莫叹离分。
地秘岩藏骨，溪灵膝印痕。虚床惟太姥，别席尽曾孙。披牒秦朝远，遗坛汉祀存。何时幔亭侧，重复见幢幡。
白发宫人频笑谑，罗衣昔对君王著。夜惊春雨洗桃花，梦魂犹挂鞦韆索。
历职霜台几许年，白头今喜赐归田。锦衣侵晓辞丹陛，绿酒临岐对绮筵。春暖云连庾岭树，雨晴人上潞河船。到家悬想行吟处，旧业林塘野水边。
采樵沿岭去，提水傍溪归。个般无出豁，七佛不曾师。
携取旧书归旧隐，匆匆惜别意如何。自怜野老愚蒙甚，每荷先生启益多。客梦远悬亲冢树，乡心长忆尚湖波。自今良会知何日，翘首虞山付短歌。
无弦琴上有希声，此遇知音作證明。不犯指端弹一曲，碧琉璃界月三更。
几年奔走背农桑，半世归来只感伤。蛇足画成曾失酒，古书看遍却亡羊。一廛席屦何从受，三径园庐已就荒。犹赖比邻贤父老，许同飞鸒贼馀粮。彬树湖前流水远，石城街左乱山苍。滩深潭浅无由问，竹秀松枯不可常。物理自应随变动，道心聊欲寄存亡。唯君坐占忘言境，珍重诗编与酒觞。
夜色流燕树，寒霾失蓟门。予难歌白雪，尔岂妒涓尊。日月凭双眼，乾坤阻片言。坐来心万里，忽欲问昆仑。
忽然薄暮暗江天，冲面凉风马不前。五色书云占昨日，六花瑞雪应明年。向来水旱民何罪，此去流移天盍怜。逗晓阳乌升若木，摧颓病鹤亦蹁跹。
杰甚滕王阁，登临思渺然。宿云开北牖，秋水尽南天。帝子今何处，王童记独传。客怀无住著，浩荡白鸥前。
君家全盛日，父子佩金鱼。太母尝甘旨，曾孙列起居。荣华既消歇，忧患却乘除。执绋门生老，何堪数挽车。
曾与洞天成密约，今来归路复何言。青山当面又虚度，白首盟心永弗谖。万壑有风皆到海，一溪无水不通源。几回领略罗浮遍，莫笑粗人空过门。
海峤微茫那得到，楚关迢递心空忆。夕郎善画岩间松，远意幽姿此何极。千条万叶纷异状，虎伏螭盘争劲力。扶疏半映晚天青，凝澹全和曙云黑。烟笼月照安可道，雨湿风吹未曾息。能将积雪辨晴光，每与连峰作寒色。龙楼不竞繁花吐，骑省偏宜遥夜直。罗浮道士访移来，少室山僧旧应识。掖垣深沈昼无事，终日亭亭在人侧。古槐衰柳宁足论，还对罘罳列行植。
易生画手妙，幻出猿与獐。双猿挂树枝，二獐回目光。乌衣白面两臂长，雌雄相逐争跳梁。秋山果熟腹自饱，云蹬路绝人谁伤。下临长啸颇自得，那愁解舞绯衣郎。二獐惊怪久眦睨，深羡两猿高据烟林藏。猿狙喜怒不足说，獐鹿町畦宁无场。枝高地卑能有几，蚿蛇自可俱相忘。富贵贫贱各有适，也恐万事谁能量。
翳翳桑麻巷，幽幽水竹居。纫缝一獠婢，樵汲两蛮奴。雨挟清砧急，篱悬野蔓枯。邻村有鬻子，吾敢叹空无。
漆园老子蝶魂飞，缑氏仙人鹤驭归。往事何凭烟漠漠，馀生几度雪霏霏。早容身厕三千列，偶许年过七十稀。籍湜叛韩吾岂敢，平生不惯食言肥。
远游天台登玉霄，蓬莱仙人宜可招。君诗持此为我寿，爱君学问皆富饶。有如翠駮与紫燕，穆王画图昔曾见。只今岂合地上行，霜蹄去曳吴门练。老夫惟思云梦州，烟波渺渺非子愁。湖中卉木足驱使，归求橘奴买千头。
山溪流且缓，阻石更迂行。岁月磨无角，烟霞濡有声。经寒不曾冻，返景自然清。莫比江河阔，江河此处生。
胜赏如今不偶逢，东南具美自天钟。童迎客惯门常扫，屐到山深径亦从。频遇好花开笑口，缓寻芳草憩閒踪。豪来更诧身强健，同上栖云第一峰。
山县寒儒守一经，出山姓字各芳馨。要令天下销兵气，争说湘中聚德星。旧雨三年精化碧，孤灯五夜眼常青。书生自有平成量，地脉何曾独效灵！
吴苑西风禾黍黄，越乡倦客葛衣凉。楸梧夜冷鸟惊树，霜露秋清蜂闭房。天上出车无召虎，人间卖卜有王郎。干戈满目难回首，梦到空山月满堂。
色自色兮声自声，新莺啼处柳烟轻。门门有路通京国，三岛斜横海月明。
兵厨不作鸣鞭送，市酤多怀饮湿忧。可念嗫嚅空燥吻，要须倾倒付新篘。
郡大庐陵古，分符得秘郎。息争民珥笔，课最米连樯。水隔蓬山远，风凝画戟香。少须官事了，归去玉为堂。百计归无策，谁知祸有胎。江河周顗泣，城郭令威来。访旧须俱白，过家心欲摧。故乡非不好，不是锦衣回。
江柳仍新绿，荒城日又西。惊波翻夏口，微雨过新堤。乡梦愁春尽，鹃声入夜啼。彝陵明日到，更与问香溪。
碧水苍山照眼青，始知朱邑爱桐城。重来二十三年后，犹有斯民眷眷情。
驿亭风信。又送飞鸿阵。虎帐征人相对问。谁道不凋双鬓。黄昏塞角频吹。岭头几处寒梅。正是凄凉时候，那堪雨雪霏霏。
慈乌昔哺雏，日夜望雏长。安知风雨横，故巢堕草莽。乌羽日摧颓，雏饥竟何往。其一止海隅，雌飞鸣相向。反哺若天性，迎乌致其养。我衰发尽白，儿长忽先丧。赠君慈乌篇，老泪滴纸上。
重到丛祠里，于今九载过。悲风来古木，颓殿倚新萝。村落看仍似，儿童认半讹。西山千万叠，依旧夕阳多。
虚明一念洗粉埃，眼在髑髅眉底开。玉凤衔华春不老，金鸡唤月梦初回。匣中古剑光干斗，壁上寒梭蛰破雷。佛祖入廛成化事，那嫌榼?鼻头堆。
龙脑翠袖不飘逼，恐郎兰香退蕸色。风仙红甲不弹遮，疑郎柳叶沾桃花。画成绛仙十斛倩，十二玉楼死郎面。风流不画亦迷魂，绮帐莺含消几咽。羡杀三生抛情种，知被谁家肉屏拥。妖才艳色俱花身，珠作庾信壁江总。金脱赠郎不郎搜，绣被覆郎为郎愁。
占断人间潇洒地，全身水墨画筼筜。非烟非雾一林碧，似雨似晴三径凉。翠袖佳人黯空谷，白髭道士隐南塘。数竿醉日君须记，移向西窗补夕阳。
避人不必武陵源，荡有芙蓉溪有荪。弄水浇花心自远，何妨酌客两三尊。
江汉风流在，坐来春水船。蚤闻黄阁画，晴检白云篇。节上风尘际，司存雨露边。朝班几回点，奔走已三年。浦雷喧昨夜，瀼滑限西东。径筱含风净，林花著雨红。短墙残草里，高叶乱帆中。长路关心在，潇湘虚映空。
屺岵回瞻路渺茫。图中乔木是江乡。蓼莪篇与鸰原句，述德衔哀泪满行。凭纸墨，历沧桑。一门慈孝记同堂。藏楹好为传横幅，底柱终须赖五常。
昔为御史南京住，朝罢相过不厌频。每爱容仪誇白璧，还看文采映青春。飞腾云汉非关早，沦落泥涂独未伸。空使时人嗟定命，铭文三复为伤神。
久觉藏身不厌深，旧游风物要追寻。书来肯附铜鱼使，记我今年病不禁。
几年作镇过龙溪，记得将军旧姓西。威洗沙尤烽尽灭，政平海国贡初齐。金山别后多成望，玉洞閒来且自跻。缓带临戎无一事，花骢时向北风嘶。
覆却罔攸测，理乱非所任。兀兀兔株意，哀哀莺谷音。识骥伯乐眼，放麑西巴心。怀惠在夙昔，观过匪斯今。赖公极忠厚，良用开我襟。
官屋无钱可得修，雨来难免震凌忧。墙基有罅相将踣，地杖无钉自在浮。仆折松枝通夹溜，儿编竹叶学行舟。衣衾漂湿浑闲事，且上书楼把画收。
茫茫何处觅蓬瀛，云水为家万事轻。春到柳梢青欲遍，一舸横港醉初醒。
三生文字逐风尘，小卉无言不算春。不信试看零落后，座中谁是惜花人。
巨崖森四立，谺洞费前瞻。鸟道穿危磴，虬松奋老髯。岩高全似砌，水小不成帘。半生才此见，虽倦未应嫌。
绀宇流霜豆房冷，华烛蟠烟舞交影。中有一人字鹣鹣，飞爵腾觚盼斜领。莲花漏水夜无多，莫将金滴比银河。愿为楚女巫山之行雨，不愿作甄妃洛浦之凌波。
我所思兮在衡阳，欲往从之湘水长。父兮驱车五马良，为国经营筋力强。坐纡筹策驯蛮羌，指挥军饷收夜郎。出门四顾谁相将，瞻依斗极怀君王。思之不见心烦伤。我所思兮在青州，欲往从之路阻修。淄潍东下何悠悠，满园布谷鸣叚鸠。母兮缲丝妹结紬，弟兮刈麦行西畴。道逢乡人寄衣裯，展衣拂袖双泪流。思之不见心烦忧。我所思兮在医闾，欲往从之路崎岖。凄凄霜露临丘墟，鹿场町疃依吾庐。妻兮抱子愁独居，昨闻边关飞羽书。胡儿杀人如匹雏，将军敛兵不敢驱。思之不见心踌蹰。我所思兮在燕京，欲往从之尘盈盈。青楼有女宛清扬，晨理机杼织未成。我欲赠之云锦屏，罗绮结成双凤形。怀之中夜步前楹，长歌宛转谁为听。思之不见心烦冥。
三尺铁如意，一枝玉马鞭。笑把出门去，万里行无前。当道何崔嵬，云是玉门关。方当置屯守，征人何时还。马色如杂花，铠光若流水。肃肃不敢哗，遥望但尘起。日落戍火青，烟重塞垣紫。回首五湖秋，西风开芡觜。
暑烈初残气渐收，晚波容与上兰舟。舟中有酒不肯醉，争就朝云酹古丘。
将军发迹牛渚矶，铜头铁额摧童麋。手中丈八寒骨白，神州一扫穷朔陲。鞋山合围战鼓竭，沔阳渔子气咆勃。万人呼号玉蝀光，胆落江神掀贝阙。妖星雨急罂子口，虎魄堕地群狼走。将军呼酒解裲裆，大羽腰间犹剩否？黑蛇掘断波心掷，千岁老蛟吞不得。鱼蛮罥网半段强，齿齿涛痕湔血色。周郎寓目快作歌，泥沙皵蹙三摩挲。淬鍊一朝钟鼎出，壮士从此挽天河。君不见，秦武卫殿庭，肆设雕戈贵。又不见，王彦章庐陵，嗟叹记铁枪。男儿所遭亦间阔，金锡跃冶诚不祥。周郎武库艰一试，刚砮逡循土花翠。朅来麟阁自赏诗，拈弄毛锥愈有味。聊看退笔满墙根，亦似将军折枪弃。
掩颦来玉塞，顾影恋金门。翠烛劳光彩，银屏役梦魂。罗衣香未歇，犹是汉宫恩。
大魏承衰弊，复欲密其罗。蚍蜉犹见得，何云鳅与虾。狴犴既已备，炊复置黄沙。
鳌禁辍颇牧，熊轼赖龚黄。一时林莽千险，蜂午要驱攘。金版六韬初试，烟敛山空野迥，低草见牛羊。旒纩释南顾，戈甲濯银潢。玉书下，褒懿绩，促曹装。帝宸天近，红旆东去带朝阳。归辅五云丹陛，回首楚楼千里，遗爱满潇湘。应记依刘客，曾此奉离觞。
酒舫当年兴未涯，清宵人语白鸥沙。如今纵有相思梦，不到长安御史家。
汉广求才路，严徐出上书。朝犹辱徒步，暮已待公车。今世无兹辙，夫君欲振裾。虽然宁有限，或者为吹嘘。
瓶花红淡浸寒泉，容易凋零亦可怜。堪恨本根不知处，却将颜色为人妍。
一入陶篱如楚俗，重阳重午两关情。惜哉删后诗三百，菊奈无名艾有名。
柳色青青几别离，赠君不觉泪偏垂。经年他国调兰日，暮景清朝泣王时。晓旆戴星冲楚雁，春帆带雨拂江篱。衡湘自昔多迁客，载酒看山且赋诗。
独往吾何有，狂痴世所怜。一身书蠹后，万事酒杯前。礼乐从先进，交游附少年。昨来益自喜，信口野狐禅。
东风漠漠柳丝斜，啼鸟声声隔綵霞。人散客窗春色静，独将离思看飞花。
唤个船儿去。傍城河、柳丝蘸碧，渐拖官渡。閒访故人人已出，门锁小桥烟浦。空伫立、怅然谁与。人说前村梅更好，月胧明、绿萼栖毛女。趁波暖，响春橹。僧楼小憩评今古。喜槛外、乱山绝涧，暗香无数。寒食一杯须作达，莫惹春愁万缕。看满眼、纸钱飞处。除却吾曹二三子，只此情、堪共花枝语。花不应，洒红雨。
胸中蓄奇为谁吐，闲卧湘西云一坞。兴来落笔如崩云，五字凭凌气吞楚。我诗望见倒降旗，攻之何必更鸣鼓。独对湘山夜色晴，万壑千岩最幽处。卧要明月听松风，为君哦此文中虎。此生身世付一戏，安用声名照千古。知君大用参黄檗，三篾束腰随处住。何当峰顶结茅庐，要看掀髯呵佛祖。
城南塞冠盖，哀挽送何人。吉卜郊连浚，恩封国号秦。桓碑空复古，蒿里不知春。应夺居庐念，朝廷伫弼臣。
万物当须以理观，不离太极是其源。故须万类皆我具，只为中心太极存。
有鹊唶唶，巢我庭树。绸之缪之，亦孔斯固。占彼天风，有比其户。于焉宿宿，于焉呴呴。惟枝翘翘，惟风飘摇。爰集所止，并坐其樛。聿彼鸠鸟，毋窥我有。人各其能，汝心孔丑。岂无他林，亦有芳枝。或往或来，不如子忘机。惟丘有隅，黄鸟止之。相彼海翁，白鸥下之。惟鹊有灵，载卜其声。爰啄我屋，怀彼好音。祸福有媒，敢不敬躬。惟尔之鸣，实省我心。
清泉绕庭除，绿筱映轩槛。坐此何可为，惟宜弄铅椠。
阶前草渐碧，独坐惜残花。蛱蝶双飞去，疑春在别家。
章子捐书洒埽忙，华轩乃肯过草堂。知闻敢望回并赐，文献难徵夏与商。会有神医为刮膜，岂无邻女肯分光。聋盲常起于音色，三复聃书检欲章。力绵恩重老难任，箧有龙绡橐有金。犹记席前曾见问，安知泽畔自行吟。吾闻正始声初吐，子有元和脚可寻。今大宗师惟阁老，蝉嘶未必不知音。
连墙东郭倦追寻，高卧毗耶老病侵。自愧屠龙真拙技，漫令吾子费千金。
深宫三鼓夜方分，梁祖唯知虑太原。错料诸儿非彼敌，斩关还入万春门。
昔闻幕阜古洞天，偶驰瘦马行山前。诸峰却立一峰出，苍龙堕地走复蟠。谁烧丹灶汲丹井，绝顶万丈巢飞仙。扪萝攀磴敢惮险，欲往未有一日閒。仙翁见我定拍手，笑我诘曲来人间。雨淋日炙行路难，何如鸾鹤游云端。人生不比金石坚，向来青鬓今苍颜。百年富贵草头露，何乃自苦縻一官。虽无道骨可不死，亦欲早挂头上冠。南山之南北山北，筑屋翠微高枕眠。
去国投兹土，编茅隐旧踪。年年秋水上，独对数株松。
高士爱居震，辟轩恒在东。晓天才杲杲，旭日已曈曈。庭草自交翠，槛花相映红。焚香读周易，幽意托羲农。
赤羽朱旗映翠銮，风尘落魄旅情难。云霄敢负山涛鉴，霜雪休弹贡禹冠。高馆疏灯悬夜雨，春沟红叶拂晴澜。青湘片玉千秋合，桂树怀人慰瘦栾。
天妃此日降仙家，又见先生福履加。论齿初扶灵寿杖，称觞恰趁吉祥花。郎君綵服围朱履，弟子笙歌拥绛纱。最爱春光三月好，满门桃李烂明霞。追随回首十年强，旧雨春风梦寐长。视我犹儿兼教养，报公有日只文章。恩深转觉酬难遂，望重终惭学渐荒。今日尼山传胜会，介眉愿进紫霞觞。
春欲去，海棠时。正相思。珠帘卷，寄书迟。君不见，愁脉脉，妾心知。空怅望，负佳期。双燕栖。香泥湿，画梁低。灯黯淡，雨迷离，梦初回。
江山千里笑谈中，暖热寒泉出伏龙。却看秋容能拂掠，夕阳无语敛眉峰。
盟鸥何处来，声和春喜近。宾鸿可怜生，呼群摩雾隐。鸥鸿本何心，世人无义襟。责彼不责己，嗟嗟非独今。
野草散轻烟，柔桑翳朝日。牧童无杂事，起即驱牛出。牛牧日以肥，乃思用尔力。东风蔼然至，杨柳春鸠鸣。徘徊以相对，动此安居情。薄田二十亩，及时自须耕。浸谷不数日，谷芽亦已生。微云酿成雨，阴阴渐为晴。树林延暝色，日落原野晚。飞鸟各就栖，我亦荷锄返。酌酒茅檐下，披襟以自远。不惜四体勤，所幸饥寒免。力耕全我真，形不为外役。晴明固为佳，风雨亦安适。抱屋溪流清，开门远山碧。不知桑麻长，但觉行径窄。愿言素心人，往来慎杖策。
吾闻北马来西极，骧首蹑云无定姿。俯视双瞳真皎镜，遥怜一骨独权奇。何年惨澹经营处，此日飞扬奔放时。把玩不须嗟岁晚，会看天厩著金羁。
主家池馆西龙塘，龙塘华国参差芳。秋轮轧露春云热，水风杨柳芙蓉月。星桥高挂东西虹，宫花小队烟花红。金丝拂鞍长袖舞，夜静水凉神欲语。草池梦落西堂客，吟诗一夜东方白。
云源一派瑶池分，洒落掉石随东奔。楚人但忧香溪水，溪边惟有昭君村。
北山知有出郊心，为霁春寒十日阴。水石本为迁客共，一枝端欲寄深林。
累累双冢倚山隅，薤露风前尚缀珠。不有诗人能作诔，彭殇千载亦何殊。一丘埋玉未须哀，明月偏宜老蚌胎。滴泪暂归泉客去，报恩还入掌中来。
飘泊诚堪叹，飞蓬离本根。艰危辞故邑，高逸隐吴门。闻说芳兰地，都令野草繁。何时赋归去，同醉少陵园。
姓字非豪举，文章是大方。一尊凌岝崿，并艇狎沧浪。宛尔祗林日，悠然得汝长。久知名避我，只合醉为乡。
翠微亭畔草离离，独客登临意自悲。千里河山原巩固，万家黎庶尚疮痍。荒郊寂寞馀残垒，落日苍茫捲大旗。使相南来重秉节，可能江左仗安危。
风光也觉随年好。渺渺烟波思纵棹。野梅无分傍檐栽，冷雨何堪连夕闹。亲朋日渐音书少。篱菊开残悭一笑。愁来只有病相寻，留取心光恒自照。
国风不入楚人辞，天使离骚续国诗。空笑郑姬亡土地，几曾罗水没须眉。残烟柳影连湖暗，旧苑乌啼落日迟。为客亦寻詹尹卜，片心将付白云知。
摇落秋风急，萧条易水寒。悲歌谁激烈，宵雅自平宽。本道尊中国，何庸伐可汗。山居闻备塞，莫厌腐儒餐。
风光大好野人居，门对青山绕绿渠。三径草生残雨后，一溪水长海潮初。邻翁抱瓮将行汲，稚子携罾戏学渔。未必秋来尘已起，试从何处结陶庐。
公卿有党排宗泽，帷幄无人用岳飞。遗老不应知此恨，亦逢汉节解沾衣。
渐喜家居近，相望六驿间。脱身江左役，洗眼浙东山。乡味初充馔，慈闱亦破颜。经过縠溪水，应笑鬓毛斑。
素衣凝望化缁尘，举目新亭一怆神。秋燕去同秦逐客，寒花孤似楚遗民。唾壶击破留芒履，如意敲残剩角巾。休向长安更西笑，菰芦愁老过江人。
拍天富贵有危机，屠钓逃名未觉非。许靖何尝羞马磨，王章安用泣牛衣。班荆道旧身俱晚，折柳临分意重违。且复斯须相劳苦，明年我亦荷锄归。
仙人跨鹤下黄山，曳杖逍遥天地间。曾采三花栖少室，即今白发驻红颜。
不令甲第起康庄，却向郊园草作堂。庐阜规模临嵽嵲，霅溪颜色俯沧浪。参旂井钺聊遮户，赤舄貂冠且挂墙。几净窗明无俗事，愿公时草乞言章。
衣挥京洛尘，完璞伴归人。故国青山遍，沧江白发新。邻荒收酒幔，屋古布苔茵。不用通名姓，渔樵共主宾。
吴衣厌拂洛阳尘，梦寐一樽淮海滨。每愿脱巾常漉酒，况逢投辖苦留宾。苍龙挂斗寒垂夜，翡翠浮花暖作春。上界高真足官府，追随却属散仙人。
长河抱曲洲，河转洲面窄。前瞻甲马营，近可半舍隔。水傍一鳜鱼，腹剖尾正赤。知是獭所祭，馀馂遗人食。役夫取以至，令我三叹息。自我去桑梓，海月十挂壁。荐奠谁其尸，蘋藻空自碧。食鱼感时序，行矣望乡国。
迁客乍离群，秋砧不忍闻。回头恋红药，失脚下青云。尚假金貂冕，犹残柱国勋。此身未敢死，会拟报明君。
国艳妆成总一般，月娥霜女不相干。春闺有恨须招伴，夜帐无夫并怯寒。谁道皇英沈水去，好教刘阮凭阑看。阳台云雨如俱解，妒宠争妍有万端。越艳吴姿总一般，娇莺之外孰相干。虽同交甫江边见，不似刘郎洞里看。未必解争春帝宠，却应同笑月娥寒。阿谁能伴诗人醉，不惜红绡与万端。
蜗牛沿败墙，五日蛮触战。蓦地缩角回，卒遇养子燕。
秋光虽寂澹，幽兴入诗家。篱暗螀啼菊，园荒蚁上茄。围棋知日影，理发见霜华。向晓儿童喜，溪僧遗晚瓜。
桂之树，树在僦宅前。三株离立各合抱，一株踞右独茂圆。其后大冢京兆阡，其前壁下蒋家田。乐安溪水绕田过，清浅可厉无桥船。年年负担指南走，次次涉此求涂便。丁酉以还食于郡，八十里岁八九旋。一回别母一回送，桂之树下坐石弦。度溪越陌两不见，母归入竹儿登箯。此景何时是绝笔，十月初四己亥年。嗟嗟乎，桂之树，吾欲祝尔旦暮死，使我茫无旧迹更可怜。吾不祝尔旦暮死，使我自今抚尔长潸然。桂树止无情，永念对葱芊。
高才本出朝廷右，能事方推德业馀。每见便闻曹植句，至今传宝魏华书。济南名士新彫丧，剑外生祠已洁除。欲寄西风两行泪，依然乔木郑公庐。
今日食指动，新苞来上林。此儿生似玉，馈我重如金。晚火炊鲜滑，春雷发蛰深。山园未能往，少快老饕心。
冰姿濯濯绝纤尘，不藉东风已放春。知是此君留劲骨，越经霜雪越精神。
大漠起寒云，连天暗秋色。蜿蜓万里城，到此势忽扼。群山抱东南，大河横其北。壮哉此雄关，攻之不易克。如何景泰孱，一战竟败绩。巍巍齐化门，亦遭胡骑迫。天子幸生还，也先已无敌。缅念文皇猷，威棱震绝域。屏翰固金汤，燕云资羽冀。子孙宴深宫，沦亡忽顷刻。固知山河险，守之在人力。有清起沈阳，蒙儿供驱策。左控科尔沁，右擒厄鲁特。凯旋幸热河，宫花侵御席。鹿酒宴盟王，雀翎环贝勒。百里置一堠，十里驰一驿。壮哉此雄关，往来无停息。昔日界华夷，于今通贸易。逶迤骆驼群，铃声接朝夕。沿河十万屯，亦可艺黍稷。其次马牛羊，放牧资繁殖。西北重边防，群胡驯羁勒。固知山河险，守之尤在德。中叶事偷安，朝政愈不饬。阳夏会风云，辉煌汉帜赤。五族共一家，库伦忽反侧。旷野竖旌旗，排云列剑戟。活佛本庸愚，俄人为鬼蜮。虎视日眈眈，狡谋肆蚕食。保大定藩封，犁庭在一击。当涂遂包容，拊循岂得策！壮哉此雄关，勿为丸泥塞。我志欲请缨，慷慨事金革。提剑出国门，驱车度沙砾。眼底隘居庸，浩气吞戎狄。因思古人豪，铭功耀玄幂。班超亦书生，手平卅六国。及今尚未衰，继起追前迹。戈挥瀚海云，月冷沙河笛。翘首望阴山，抚然长叹息！
尽说归山避战尘，几人终肯别嚣氛。瓶添涧水盛将月，衲挂松枝惹得云。三接旧承前席遇，一灵今用戒香熏。相逢莫话金銮事，触拨伤心不愿闻。
德望澄江作女宗，同堂四代福无穷。儿孙名誉驰商学，克俭克勤家道隆。博士成名羡子贤，欧西游学计多年。显亲中外诚非易，天水堂前孝格天。年逾七秩返长空，灵墓前年葬邑东。回溯太君多懿德，愧无椽笔辟幽衷。
沙弥舞袈裟，走向踯躅飞。闲步亦惺惺，芳援相依依。噎塞春咽喉，蜂蝶事光辉。群嬉且已晚，孤引将何归。流艳去不息，朝英亦疏微。
言别富沙士，回头五六年。试询今健否，见谓尚依然。效意倾新酿，忘怀诵近篇。尚其频记忆，曾此一留连。
南北檐楹照绿波，濯缨洗耳不须多。天空月满宜登眺，看取青铜两处磨。
有子万事非足，无官一身不轻。仙人自来忍辱，居士难矣净名。
风叶萧萧万马声，河梁送客倍心惊。连宵倦眼花俱暗，镇日空肠酒自鸣。别恨乍如云乱起，人才故与月同清。谁能便晓当前意，但有回舟缓缓行。
残臈辞人逐漏频，寒毡堪笑独吟身。仅支鹤俸能供岁，轻掷鱼竿自取贫。柏酒竟疏婪尾宴，梅花虚拟故园春。遥思伯氏京华久，一样灯前忆老亲。
江边逐客楚宗卿，谏数君疏命自轻。可信后儒惭往哲，辄将强聒议更生。
百岁生涯一颗逢，芒鞋踏遍五湖东。岂知海鹤冲霄地，只在家山举目中。旧识野人谣谶熟，无心蓍策繇言同。馀龄此外嗟何事，俛首临深履薄翁。
一枝掩映窗纱，殷勤留得春风在。年时记得，点脂匀粉，而今未改。烂漫娇红，参差软绿，未禁憔悴。问天涯多少，絮翻丝罥，乱点向、斜阳外。独立银屏无语。恐飘零、凄凉含泪。淡月飞来，疏帘乍卷，影摇风碎。又怕夜阑，子规啼处，惹它无寐。把琼钩押下，湘云深护，莫教轻坠。
河东有句不空传，但寄襄阳孟浩然。多虑皆能成白发，一尘莫遣到丹田。此身彭泽杯中老，浮世邯郸枕上眠。常恨今时无大雅，看君发愤补亡篇。
鱼陟负冰应不禁，蜇虫始振几消沉。东风解冻还依旧，上界无生直至今。宰臣以下皆称贺，咫尺之间可鉴临。万世梧桐存祖殿，漫从枝叶感春心。
四五户相聚，在小山之侧。斜林纷掩映，李枣正茁茁。对面苍然湖，远远送凉息。池塘生微波，时见捶衣石。主妇携篮来，躬身拂琼碧。住手忽一听，禾鸡鸣树隙。
旅舍清明日，长安新火烟。桃花转愁思，竹叶兴萧然。客病闲官马，囊空涩俸钱。故乡闻稍定，南望好林泉。
旷浦澄天湿晓烟，智人乐钓稳沙前。蓑轻雨霁云收谷，钓掷纶抛水映船。举棹欲归汨月上，挂帆已近暮云边。汀芦处处飞萤火，照彻渔村饮不眠。
尖风细细欲穿帘，残雪微销冻结檐。盏里醇醪无限满，镜中白发不知添。妍童喜舞开罗幕，小吏愁凘入砚蟾。幸得从公持直笔，定应无复叹齑盐。
眉锁春山鬓点鸦，莫将桃李斗芳华。无心去逐风流队，閒向雕阑数落花。
二月尽头三月初，系船杨柳拂菰蒲。姑苏台上斜阳里，眼度灵岩到太湖。
东方欲白星渐稀，一场春梦晓钟时。伯道有子常事耳，刘蕡登科人不知。
犹堪笠屐走江河，却愧浮生闹里过。何处关山非险巘，几人岁月不蹉跎。但求杯底空时少，莫怨愁中去日多。留得西窗残照在，诗囊勤拾砚勤磨。
临淮谁坐广文毡，乃是吾乡老郑虔。桂籍题名知第一，棘闱分手记多年。文夸班马中都盛，诗儗阴何四海传。醉后更能敦宿好，镜铭落纸扫云烟。
长养妖雏翅未齐，一园竹树晚低迷。当时若爱吴宫住，争向茅檐得稳栖。
嶷嶷群峰当户立，泠泠绝涧出山长。虚寮竟日无馀事，默坐时闻柏子香。两岸乔松上冷烟，诛茅远在乱峰前。居人不识新庵路，欲入山门寻细泉。霜落秋山枫树红，茅檐直面列诸峰。上人竟日观心坐，粥饭遥凭别寺钟。溪流触石转轻雷，境静身閒万虑灰。西崦远寺青烟外，时听钟声度壑来。
芭蕉霜后石栏荒，林下无人闭竹房。经抄未成抛素几，锡环应撼过寒塘。蒲团为拂浮埃散，茶器空怀碧饽香。早晚却还宗炳社，夜深风雪对禅床。
茫茫金莲川，日映山色赭。天如碧油幢，万里罩平野。野中何所有，深草卧羊马。昔人建离宫，今存但古瓦。秋风吹白波，犹似哀泪洒。村女采金莲，芳香红满把。岂知步莲人，艳骨掩泉下。人生如蜉蝣，百年无坚者。安得万斛酒，浩歌对花泻。
蕉叶千层心却少，煮蟹难教肠热。你做车儿，做了方轮，这样机关空设。雨多便把晴忘却，伊不肯心边添血。风筝断、半空飞去，料难重结。新着鞋儿休撇。也巴到初三，暂时心悦。一带垂杨，日夜添丝，丝动便遭摧折。胸前小镜手三翻，曾猜着团团明月。花隔院，谁晓这些根节。
今年剩有冬一月，今冬先得半月春。留春借冬皆乐事，但苦世上无閒人。平皋梅花如雪浪，夜色晨光迷滉漾。就中红香清且妍，风流故在海棠上。昨夜月明天不寒，梦中走马来花前。旧时都下千金买，翻弃草莽不值钱。性情贵远初厌近，久不见之端可怜。今朝起拣白髭须，未能免俗为花娱。小车駊騀溪石滑，一竿挂酒悬长鱼。无人对饮花为伴，小奴亦解吹长管。花应怜我老而狂，起舞踏影月凌乱。老人更醉三十年，不为酒仙即花仙。
穷鳞点额下龙门，归怨河神恨欲吞。群党忍心平嫁祸，斯文挥泪惜衔冤。长沙才子谩题赋，东坡道人休照盆。四海苍生正翘首，还朝端儗拜王恩。
桃川道士路焚香，指点秦人古洞傍。引入高岩泉洒洒，倒看石壑驾飞梁。北极宫前山似刀，苏黄渡口挂飞涛。峰攒壁绝深难到，应有秦人别种桃。
氍毹衬满貂闱密，月光斜透墁香壁。人炉内障旷前闻，酎酒枭羹荷殊锡。内间时报五更筹，一点银灯过御沟。边衣连夜催刀尺，明发传呼焚雉裘。
泰山一毫轻，沧海一滴水。我观天地间，何啻犹一指。
怀若人兮溪之东，纷多脩兮服美且荣。纵烟艇兮攀芙蓉，攀芙蓉兮入无穷，来无期兮去无踪。潮之阳兮溪之滨，怀东溪兮善人。彼善之人兮，视素履以抱大真。混东西南北兮同云，合天地兮不分，入云中兮欸乃，人不见兮声闻。濯溪锦兮离离，绿草为裳兮彩花为衣，剪溪毛兮笔荐，登溪兮自颐。畴遨游兮月庭，啜桂露兮泠泠，窥玉兔捣药兮冬丁。采芰荷兮谐嬉，倚芙蓉兮溪风薄之，著浅深兮涟漪。小若轗轲兮以为安危，乘潮而出兮载月以归，非夫人之济巨川以臭厥载兮，鸱夷之皮。
新春骑马出长安，千里归期思缈漫。在路又惊人日过，到家应有杏花看。倾囊沽酒邀谁饮，呵笔题诗强自宽。南去好山青未了，暂从此地驻征鞍。
湖畔秋风日夜过，东来舴艋定如何。蒹葭满目澄江上，不分兰阴坠露多。
谁道原头春未回，柳梢黄软冻齐开。争惊腊日峥嵘尽，忽问田翁乞野梅。
皇抚极，明德贯乾坤。信星列，卿云烂，辉亘紫微垣。思报贶、明诏祠宫，练时搜旷典，紫畤觚坛，昭孝德、亲御和銮。振鹭玉珊珊。精纯谒款，膋萧爌炀。黄流湛澹，百末布生兰。扣天阍，延飞驾，相彷佛，降云端。神光集，嘉向应，霭霭万衣冠。竣熙事清晓轻寒。恣荣观。华衣雾縠般般。乾坤并贶庆君欢。翘首圣恩宽。遵皇极，沛天泽，灵心怿，龟鼎永尊安。
金郎察察。玉娘揠揠。堪同寿、方年二八。住在何方，一居水，一居山北。入离门、坎户皆劼。时时相拉。频频搜刮。九条街、坊坊俱达。寻得灵珠，取琼浆、神水浇沫。放光明、万道旋斡。
经年攻斗六，群盗莫如何。不料咽喉失，翻当士卒多。元戎驰羽檄，万骑出诸罗。似鸟张双翼，如蜂萃一窠。共誇声破竹，复值寇回戈。阵势排鹳鹤，粮车拥骆鸵。几番传捷信，连日唱铙歌。岂意丧家狗，还成赴火蛾。前驱方伐鼓，后队又鸣锣。攘攘黄巾著，纷纷白马过。遂教千骑将，不敌众么么。大义期无忝，重围誓匪他。五千争弃甲，三百莫徵禾。马革尸空裹，蛇矛手乱拖。连朝翻地轴，此劫等天魔。虎豹韬徒握，鱼竿谶不讹。悲号怜子女，毒螫遍关河。哭野家家祭，禳灾处处傩。中原思李牧，故老望廉颇。未卜登坛者，何人是伏波！
千载梅仙不可招，南昌宫观草萧萧。岁寒图画今初见，依旧清风洒雪标。
题诗曾记昔年游，一别俄看已十秋。松桧参天人境静，会心无语万缘休。
禅，树止叫喧喧。道，门前风浩浩。冷地思量真可笑。笑什么，等闲拾得一颗苏州梨，看来却是青州枣。
结庐尘外境，流水绕平田。三径故人菊，一池君子莲。塔悬当户月，钟翳隔溪烟。自得平生趣，渔竿老渭川。
风景依稀似断桥。芙蕖绰约柳丝娇。扁舟人自独逍遥。何处青山招隐士，此间流水下诗瓢。晚来闲话约渔樵。
晴江如练泛波蓝，万柳枝柔拂晓岚。且喜春光真到眼，依稀风物认江南。
早年青琐擅才名，薇省参知政不轻。长剑倚天酬壮志，疏钟落月动离情。夷门山色吟边见，洛社秋光马首迎。应与三槐绵世泽，联班鹓鹭位三卿。
二妙同登桂苑秋，金楼灵鹫况同游。重逢已觉成三益，得句还应逼四愁。射斗遥空馀短剑，凌风极浦忆仙舟。嗟予忝窃仍分榻，疑傍箫声与凤谋。
一代新诗百态工，少陵犹在后山功。中原文献推晁氏，得及陈门便不同。
梦醒银屏人未还，暮云西隔几重山。镜中万一损眉弯。不分流离还远别，却因辛苦倍相关。严城清角正吹寒。
了然尘事不相关，锡杖时时独看山。白发任教双鬓改，黄金难买一生闲。不留活计存囊底，赢得诗名满世间。自笑微躯长碌碌，几时来此学无还。
内有丘山重，外有秋毫轻。于心不自得，谁免慕荣名。少贱事干谒，尊贵乐骄盈。焉知陋巷士，尘芥视簪缨。
千岁岩头坐两夏，秋来忽梦刀头环。笑别白?辞鹫岭，飞乘赤鲤下仙山。桂子纷纷向人落，杨柳依依迟子还。子云奇字不易得，只许澄江窥一斑。
张公吃酒李公醉。
林塘幽兴静偏宜，老去移家慰所思。晓雨不孤旬日望，秋风元是十年知。书生阅世终成幻，志士悲歌亦自痴。惟爱樾森楼外燕，飞来相对不相疑。
举眼秋萧索，乾坤岂不容。叶因危后落，身是出时逢。古木犹当道，西风小倚筇。峥嵘如解羽，零乱复寒蛩。薄似佳人命，飘如去国踪。小山留我止，香月自重重。
绕舍皆茂林，万数栖鸟雀。诘旦辄争鸣，未暝纷已泊。清阴交欲暗，丹实熟可啄。吾庐少人迹，愧尔肯见托。虽无惠养德，亦免弹射虐。结巢俯可窥，淳风今岂薄。
共说前科志操同，肯交关节透帘栊。飞章交搆徒为尔，美谥玉成文介公。
双桂相传久，百年殊未衰。树联铺叶密，根老著花迟。葩坠黏诗笔，香浓透酒卮。月中但孤影，安得两交枝。
硕儒延凤沼，金马被鸿私。馔玉趋丹禁，笺花降紫墀。衔恩倾旨酒，鼓舞咏康时。暂觏群书缉，逾昭盛业丕。接筵欣有命，搦管愧无词。自惊一何幸，太阳还及葵。
自致青云有壮图，且寻詹尹卜幽居。一杯谁置元王醴，三尺休弹上客鱼。足下已穿东郭履，胸中犹郁茂陵书。汉皇夜御金銮殿，岂便无人荐子虚。
蓦地惊闻到讣音，台阳又见将星沉。朋情金石君为最，交谊芝兰此独深。被谤马援冤刺骨，难封李广痛铭心。伏波横海功何在，举目诸孤泪不禁。
浓云叆叇罩山家，散作人间六出花。剪烛清谈招旧雨，开樽相对醉流霞。市朝几辈犹无褐，帐殿三军尚著纱。谯鼓冬冬人寂寂，天公玉戏更交加。
老来无意作悲秋，不奈庾郎知处愁。笔底波澜何日了，人间风雨几时休。
雪云脱坏漏朝阳，风物横前引兴长。红糁紫蕤今次第，迁莺来燕费商量。
春蚕吐丝作成茧，辛苦为人身上衣。画史等闲挥彩笔，女工憔悴倚空机。高堂素壁峰峦出，暮雨朝云梦寐归。可怪唐朝杜陵老，瘦妻短褐有光煇。
朝回有暇便相过，客邸清谈奈别何。此去莫言官未好，向来端恨会无多。秋光喜映黄龙气，曙色遥分白玉珂。今日闾阎须父母，聊将抚字罢吟哦。
丛篁不盈尺，叶叶生秋风。凤凰何时来，食实巢其中。
潢潦飞櫩外，洪波古堞前。山收玄豹雨，江展白虹天。牛马迷昏谷，鱼龙失故渊。樵人归太晚，隔浦认炊烟。云色含山色，涛声撼树声。枯槎何处下，怒浪几时平。退鹢昏相失，飞乌晚对鸣。如何誇海若，犹自诧庄生。
天地一蘧庐，风云变化殊。因人空栗陆，有意觅莼鲈。门外休操瑟，庭中久滥竽。莫教持腐鼠，恣意嚇鹓雏。
官居坐官府，不见青山青。閒来亭上看，青山绕重城。左见青山纵，右见青山横。具敖浮虚碧峥嵘，群峰连娟相缭萦。县庭无事苔藓生，独携珍琴写溪声。琴声锵锵激虚亭，罢琴举酒招山英。山英莫相嘲，我虽朝市如林坰。客有山中来，闻说令尹清。山英异时合有情，周遮不放公马行。
今晨日色佳，一洗数夕阴。开门玩秋色，爱此佳山林。人事端可绝，俗虑莫相侵。绿绮奏流水，门外无知音。
诸芳拥绿上闺帏，花意阑珊春意非。无限愁心莺独语，有痕春梦燕双飞。蘼芜香冷输金鸭，杨柳风生忆锦騑。谁信妆台断消息，壁镫犹照彩云衣。
贫交怜此别，昨别是京华。身老常为客，年残未到家。海风吹鬓短，江雁背人斜。不用忧荒岁，归餐洞口霞。
平生翰墨学，空走使臣车。瞿令能苍史，归公好古书。秦山刊日月，周鼓颂畋渔。不见龙蛇笔，新乾研滴蜍。
一袭青衫抵玉尘。心花开谢有余痕。清芬已付霜先劫，浊泪还浇劫后身。教执手，却离分。三生之约太天真。无端惹得人憔悴，便剪相思也断魂。
闲游冶，最是艳阳时。乌巷诸郎兰桨筏，青溪小妹竹灯祠。队队使人疑。
五湖休作客，八月去乘槎。天地凝秋日，山川照落霞。寄声西道主，好在嗣宗家。盛酝重阳酒，登高饮菊花。狂直非侪俗，文章念及门。无成似冯衍，失路比虞翻。抱瓮机先息，书空事不言。江南香草地，一一赋荃荪。
《麟史》凋残文定亡，君家世学与谁伤。变名人自知梅福，守业时应属孔臧。世已衣裳忘楚楚，我今岁月去堂堂。贤昆洒泪骑箕后，莫问中原大小匡。
虚空不生，虚空不灭。證得虚空，虚空不别。
孤蓬载晴雪，棹破寒江玉。何处赴佳期，林疏认茅屋。
旧馆怀贤躅，先朝翊帝图。虹梁引层构，血汗出奇驹。几杖延乡老，诗书问鲁儒。南天望云气，应泣舜苍梧。
雨晕红酥。波酣碧酝，乍是清明百五。花信风轻，拂绣帘珠户。人初起，慵向镜台匀面，何处隔窗低语。青雀传书，约踏青同去。乐游原、一片香车度。玉津园、十里烟花路。无恙往岁春光，又匆匆相遇。倩游丝、牵惹东君住。销魂绝、几阵棠梨雨。呼女伴、归去琼闺，掩漫天飞絮。
岁岁花开岁岁新。看花却是旧时人。百年人去树偏存。解道华严非实相，始知齐物是空论。向来无我亦无春。
爽气萧森亦快哉，佳辰怀抱若为开。栖迟又过重阳节，摇落还登何处台。此日关心惟有菊，经旬病肺阻衔杯。闭门独坐空搔首，剥啄无劳送酒来。
散发扁舟上，秋江一段清。鱼肥新入馔，鸥狎旧同盟。浦树参差出，云山远近迎。君诗妙图写，不减谢宣城。
唐虞世兮麟凤游。今非其时来何求。麟兮麟兮我心忧。
春江欲济苦无舟，滚滚清流变浊流。醉看蛟龙挟云去，临池且为学书留。
春光杳。春怀悄。一场春事阑珊了。絮飞尽。花飞尽。咒骂东风，这般薄幸。忍。啼鹃老。啼莺少。绿阴满地馀芳草。恨相引。愁相引。日暮凭栏，香销酒醒。怎。
疏闸密闸连一带，南船北船此关隘。往年水小谨启闭，十目五日闸边待。今年济水偶然溢，雪浪奔腾复砰湃。下如落井上登天，三老无功神是赖。谁移两山作一门，管束千流与万派。当初本为畜水设，岂知水大亦为阂。世间未有无敝法，十利未免兼一害。人言月河且缓筑，不然水势无由杀。闸官恨不高于山，设心措意或有在。冬官先生大气力，能令驽钝追骥快。征夫自是怀往途，见月望弦今已再。履霜又恐阻冰冻，帝乡尚在红云外。噫嘻水大莫怨迟，还胜从前水小时。
沧海去未得，倚舟聊问津。生灵寇盗尽，方镇改更贫。梦里旧行处，眼前新贵人。从来事如此，君莫独沾巾。
崚嶒石路悯舆徒，犹喜羸形似鹤癯。只恨载将愁万斛，无由轻卸却何如。
于遄于迈，于脂其车。青丝挈酒，执手路隅。春风荡荡，春水徐徐。送子之行，引领踟蹰。昔我于征，徘徊海傍。极目万里，命子相将。别子逾年，言返故乡。欢笑晤语，登子之堂。踪迹暌离，鸿燕回翔。我去子留，我止子发。双眼未青，江月空白。驾言乘春，花明行客。岭云湖烟，恣君笔墨。吴越山川，看予铭勒。子有明珠，焜耀袖中。光辉自媚，不希遭逢。但自珍惜，神合景从。衒贾售声，实亏厥躬。皇皇京洛，既旅既处。日月光华，晖鬘璿宇。圣人既作，曰尧与禹。子出而仕，为虎勿鼠。
红蕖十里晓风凉，露滴侬家翠袖香。桥畔盈盈双髻女，隔溪相唤渡横塘。
晚云妒月欲平沈，俄见层阴失远岑。广乐在天天自醉，游仙回梦梦难寻。不眠谁念余怀悄，畏冷相怜所寄深。为想石城横槊客，可应东望解伤心。
修持须是要精专，常恐他人业类牵。莫把我言为戏弄，轮回断定不迁延。
爆竹声惊一岁新，雪光如水水如银。焚香却爱祥烟结，临镜轻施黛色匀。厨下初添留客馔，堂前时见拜年人。小姑出阁怜无伴，折取梅花当赏春。
篝灯夜坐读书台，怀古令人不寐来。世远唐虞文未丧，俗经秦汉事堪哀。周公礼乐真王佐，管氏功名只霸才。千古是非昭简册，岂容踪迹共尘埃。
黄金蕊密露华重，碧玉枝交烟影凉。今日蟾宫亲折取，人间无物比天香。
当时朝士已无多，故里心期柰别何。不用凭栏苦回首，且来花里听笙歌。
红桥西畔谒鳣堂，为语传经事较详。太息令威已仙去，笛声哀怨起山阳。
黑水波翻憾未填，梁成恰值道成年。娲皇也是人间女，鍊石还闻手补天。此身岂等掷鸿毛，入水才回万顷涛。漫道昭君青冢异，祗今遗骨镇空壕。河边竟渡霍嫖姚，幻起云中挂鹊桥。纵祷金人成底事，昆邪无计诩天骄。艳说西方彼美多，合黎山畔伏妖魔。汉封夏册非崇诞，海有灵妃江有娥。
岁去暗须惊，春远似相识。梅花在陇头，为我传消息。
倚筇流水外，相对暮山青。月照芦如雪，风吹荻一汀。
酒旗犹写天台红，小白花繁绿刺丛。蜂蝶不来春意静，日斜桐角奏东风。
祖烈班班汗简编，乡来人物觉尤贤。辕攀耆老空遗恨，不受渠侬一大钱。
山头斗柄挂寒芒，烟水浮空正渺茫。坐久不知江月落，满身风露湿衣裳。
上人九月过开沙，门掩虚庭白日斜。好是重阳最相忆，隔墙无路看黄花。
高标今始出层穹，十载观成见有终。流峙分形归系干，云霄一气表空濛。凭虚欲御飞纶囷，入远多佳起郁葱。自是南天擎柱立，何人独许奠鳌功。双溪奔注百川随，一砥中流倩客龟。灵杰真关人地力，经营合借鬼神为。千年自我增孤耸，八代如韩起溺衰。沧海明珠应可见，绿图幡簿未全欺。去天三百似依稀，云构中霄始合围。真气盘空龙象喜，文光首出斗牛依。烟峰下上随登降，倒景苍茫在指挥。久立萧然群动息，因高独使万殊归。独顶孤峰柱海门，功归造化轴归坤。六牛四女互经纬，东渤南溟共柢根。禨祲遥占城市色，盈虚频见汐潮痕。冥搜物象如环掌，心目应从万古论。
金沙会面慰飘蓬，况得连朝笑语同。纵饮不知明月堕，纳凉尤爱小轩东。邮亭送别凄凉后，江郭凭栏怅望中。两幅新诗尤俊迈，泠然醒我以清风。
江宁县南二十里，箫管竹生慈母山。头白归来应卜筑，风标常似画图间。
激溜跳珠尽日间，却疑造物不曾閒。何如收取连云笕，水自水流山自山。
平分为四序，长得作春看。三友诚高品，兹花一岁寒。
锄荒培薄寺东隈，一种风光百样栽。谁妒眼中无俗物，前花开遍后花开。
命酒徵歌记往年，玉堂遂有梦相牵。鱼缄尺素虽云密，事载空言始可怜。季世人材思管乐，盛时戎马说幽燕。张骞惯识天河路，俯仰乾坤一慨然。
往事前尘敢释怀，秋风秋雨独登台。寰球今日应同祭，不让幽灵卷土来。
怪底尘劳破，青山在眼中。竹桥低跨水，林磬小鸣风。半岭暮云碧，一村霜叶红。禅枝栖众鸟，回首意无穷。
化工溥万物，不过亦不遗。何以能不劳，一理以贯之。寂然莫可迹，桴至鼓必随。一朝十二牛，芒刃不少隳。制度自恰好，形样咸无疑。夭桃且灼灼，箓竹各猗猗。有鳞尽渊跃，无翼不天飞。人心正尔妙，动静悉如斯。枢纽在方寸，运化斯为基。眼前日万变，尧舜一无为。此理无上下，大小随所知。因物为顺应，欢然鸣埙篪。何故天下人，利器不自持。妄端忽一起，纷溃终难支。天开真儒出，幽探万化机。苍苍群生类，何事涂径迷。
倚遍黄昏人瘦削。愁对阴阴，旧日闲池阁。记得燕来风动幕。是谁偷觑秋千索。一雨做成新梦恶。梦里罗衾，恰似郎情薄。早识护铃成漫约。余英悔不春前落。
花宫能避暑，即是习池杯。张仲京华上，山公燕喜开。地增香浦胜，朝待柏梁才。早晚衮衣别，台关又折梅。一水逐潮回，临流泛羽杯。玉珂花底散，银管柳边开。六箸仙人戏，双钩草圣才。荔枝题赋罢，更咏酒杨梅。野饮当凫藻，芙蕖叶作杯。天光穿水出，人气逼花开。孝友能为政，沈冥亦见才。披襟当白雨，凉爽未过梅。定知归阙下，陶侃上螺杯。大禹阴能惜，长沙业自开。终资高宝力，早识太真才。军事乃交广，铙歌奏落梅。
古人多爱酒，以药助使狂。醉则全于天，狂则亡其乡。是皆恣放浪，而不甘处常。自戕反为乐，贤智过益彰。
东曹故人东道主，今雨相逢如旧雨。江边新阁速我登，坐阅千帆集烟渚。百年榷政如江风，倏平忽险胡能同。平涵云日浴凫鹭，险鼓雷雨腾蛟龙。我行观风四经此，野有歌谣民有史。燕南楚北天茫茫，青眼高歌对吾子。
百痾从中来，悟罢本谁病。西风将小雨，凉入居士径。苦竹绕莲塘，自悦鱼鸟性。红荷倚翠盖，不点禅心静。
把剑樽前砍地歌，有何留恋此蹉跎。心期难与俗子道，世事不如人意多。莲叶已空犹有藕，菊花虽老不成莎。扁舟四海五湖上，何处不堪披钓蓑。
台城隋苑总相怜，忆昔萦堤并拂烟。金屋流萤俱寂寞，玉关羁雁苦缠绵。十围种就知何代，千缕垂时已隔年。最恨健儿偏欲折，凉秋闻道又临边。
主客文风在，家仍竹院名。有孙宜世禄，乃父今公卿。事至不如意，人应为失声。伤哉蒿里去，书剑竟何成。叹息通家旧，姻连岂异乡。江南流寓久，济北老成亡。健笔馀笺翰，高歌付酒觞。鹅湖玉溪路，无复见徜徉。
于昭上穹，临下有光。羽翼五佐，周流八荒。谁其飨之，时文对扬。虞经夏典，兹礼未遑。黑帝旋驭，青躔导日。金箓上玄，玉堂初吉。钩陈夕次，銮和先跸。蔼蔼群灵，昭昭咸秩。帝临中坛，受釐元神。皇灵萃止，羽旄肃陈。摄提运衡，招摇移轮。光光宇宙，电耀雷震。夜如何其，明星煌煌。天清容卫，露结坛场。树羽幢幢，佩玉锵锵。凝精驻目，瞻望神光。九位既肃，万灵毕会。天门启扃，日驭飞盖。焕兮棽离，傧兮暗霭。如山之福，惟圣时对。崇崇泰坛，灵具临兮。铿锽大乐，振动心兮。神之降矣，卿云郁兮。神之至止，清风肃兮。
万事区区磨蚁行，胸中垒块未能平。山深小县春犹冷，溪近层楼月易明。多病未因诗作祟，破愁谩以酒为兵。倦抛书卷支颐坐，闲看飞云弄晚晴。
朝朝风景添，吾病亦开帘。洗药花前晒，传方壁上黏。力微还省语，身老更看髯。昨日林僧至，茶杯始一拈。
吾庐回首白云深，马颊河干有杜林。寸草频年霜露感，尺书远道弟兄心。对床夜雨怀坡颍，策杖名山负向禽。补被一肩书数卷，漫从车笠较升沈。
夜何长，日苦短，夜长复寒日不暖。深林火薄鹖鴠满，尾赪鲂鱼游纂纂。千年古铁紫气缠，赤帝当之白蛇断。中朝老臣双佩苍，忧心郁纡寝息忘。凤凰在笯骥服箱，雪埋石栈冰河梁。夜何长，六龙回辔东扶桑。
击碎珊瑚树。为留春、怕春欲去，驶如风雨。春不留兮君休问，付与流莺自语。但莫赋、绿波南浦。世上功名花梢露。政何如、一笑翻金缕。系白日，莫教暮。苍头引马城西路。趁池亭、荻芽尚短，梅心未苦。小雨欲晴晴不定，漠漠云飞轻絮。算行乐、春来几度。鞭影不摇鞍小据。过横塘、试把前山数。双白鹭，忽飞去。
梦梦此醉视穹苍，去雁冲寒别旧行。忍见衣冠同一劫，得安耕钓即吾乡。相知兰臭宁伤晚，未死葵心总向阳。终就岩泉分勺饮，不须清浊问沧浪。
阳爻极六位，进退贵因时。德则何忧亢，神而不可知。
愿结同心到白头，岂知故剑更难求！可怜碧海青天夜，独卧空房对女牛。
北风吹雨入篷间，宫女腰肢瘦怯寒。阿监隔船相借问，计程今日到淮安。
掩卷聊支枕，听蝉午睡长。北窗有爽气，时复到羲皇。
晓星残月渡淩溪，月落山昏路欲迷。为冒霜威贪早发，高桥驿里听鸣鸡。
竹树阴阴羃四郊，新晴刚见远山坳。东皇消息官衙早，几点新红出碧梢。
沈校书，杜主客，可怜唐进士，连翩尽臣贼。君不见，罗家秀才未脱白，请兵诛梁一何力。
老翁持镜向市卖，铜光的皪秋水清。丑妇鉴容惊堕地，想渠嫌杀太分明。
范公命世才，志欲清禹甸。高名冠礼闱，直道行谏院。气节凛霜柏，精神烂岩电。常怀天下忧，每恨党锢传。买田赡贫族，貤恩贲幽竁。致君岂无术，不采羞自荐。身未安朝廷，勋已树方面。稍亏一篑成，俄感两楹奠。相业贻后昆，源深流益衍。峨峨天平山，先茔神所恋。灵斿溯天风，捷百夫牵。堂高庙貌尊，寺近法轮转。帘静香更清，庭幽香逾茜。侯邦秩春祀，辟户丹青绚。系牲有丰碑，孰敢易以面。忠孝结人心，异代民不倦。兹游及初夏，乔木鸟声啭。遗搆指吴宫，往事鄙勾践。至今十载后，红膏汗苍巘。青松自高卧，日出露光泫。衣从空翠沾，杯带流霞咽。溪声碎珠玉，势若疾飞霰。肩舆去如飞，侧径不容眄。人归华表鹤，石化洞中燕。惟有白云居，不知陵谷变。一亭俯流泉，颇觉游览便。龙门快先登，卓笔喜遥见。山形如罘罳，回合护台殿。一宿赞公房，莲花催晓箭。芳题勒岩壁，清饮却歌扇。平生子长游，奚暇论封禅。纪行诗固奇，属和语多谚。真同雩咏归，宁狂不为狷。识琴谁似邕，知玉莫如卞。
西湖环武林，澄澄大圆镜。仰看湖上寺，即是镜中影。湖光与天色，一碧千万顷。堤径截烟来，楼台自昏暝。
江海诸州县，新秋捲飓风。楼台漂燕厦，城市化龙宫。舶宝千艘覆，亭盐万灶空。直令无片瓦，更许有孤篷。彻底沙洲扫，连根树木童。骨骸谁与殡，腐烂出尸虫。
弃魏竟依刘，风霜淬镜秋。只身原蠛蠓，小技亦狝猴。生死于阗福，艰难蜀道忧。一鞭城北去，黑卫路悠悠！
先生统大业，玄化渐八维。仪刑孚万邦，内训隆壶闱。皇英垂帝典，大雅咏三妃。执德宣隆教，正位理厥机。含章体柔顺，率礼蹈谦祗。螽斯弘慈惠，樛木逮幽微。徽时穆清风，高义邈不追。遗荣参日月，百世仰馀晖。
朝阳南望即荆阳，一骑驰驱莫惮长。路上榴花今正艳，题舆诗思满奚囊。
我行古井邑，北风吹倒人。旗店语簇簇，石路声辚辚。下车得少憩，亭午听司晨。岂但田粳香，更觉村醪醇。怀哉厌王气，契阔毋重陈。旧为秣陵尉，今为钟山神。
唤起离情，慵推孤枕。
虚檐过雨响泉流。屋如舟，冷如秋。连日危栏，独倚望云浮。月又不来天似墨，空阶滴，一声声，都是愁。新愁旧愁愁未休，到眉头，到心头。强欲推愁愁不去，雨更句留。剪烛西窗，兀坐数更筹。闲事关心呼小婢，明早看、嫩芭蕉打碎不。
古今争战一秤棋，试看长安总旧畿。天地无情吾辈老，江湖有恨故人稀。百年地僻惟耽酒，五月山寒未卸衣。咫尺城南亲舍在，白云稍稍傍檐飞。泰华山高滴翠肥，观光犹记上京畿。百王制作于今盛，万国来朝自古稀。人品合陪青琐闼，官阶已制芰荷衣。侯芭惭愧登门早，事业无成鹢退飞。
藉糟行万里，醉死甘为戮。
不作伾文客，投闲可得辞。高名真自累，了事竟成痴。到底须良匠，非渠更阿谁。莫嫌风雪恶，要试岁寒枝。老去浑多难，愁来敢怨天。生遭文字误，更结簿书缘。苦忆悬间榻，难回雪后船。三年才一见，百岁几三年。
今人不如古，像设亦如是。若云真大士，去之乃千里。
箕斗亘南北，车马忽西东。函关飞上明月，盼断几归鸿。一片阿房焦土，一夕渔阳颦鼓，成败亦匆匆。劫火有馀焰，杯酒息兵戎。芳菲节，一转瞬，待春工。山河故国依旧，万紫复千红。只恐忍寒双袖，凭到朱阑日暮，无奈雨兼风。叩角不须叹，携梦约相逢。
赋就招魂竟莫还，天阍虎豹正当关。更无白日能回照，岂有金丹可驻颜。死后脩文居地下，生前遗墨在人间。青门皓首幽栖处，桂树萧条不忍攀。
虞舜藏弓苍梧野，我家正度南岳下。眼看乡井多誉髦，凌周郭李皆健者。何郎苍老孙郎少，君合众铜付一冶。楚人自古工语言，湘流到今悼屈贾。褊夫例缚文字禅，剑头一吷真粲然。
二百年来只养兵，不教一骑出围城。民兵杀尽州官走，又下民间点壮丁。
参须实参，悟须实悟。动转施为，辉今耀古。若是操心不正，悟处不真，妆妆点点，斗斗钉钉，被人轻轻拶著，未免唤灯笼作露柱。
朝烟漠漠雾霏霏，缅甸风光入望微。我与海鸥元旧识，结群相迓傍船飞。
瘴雨蛮烟此后稀，山童亦与借馀辉。争看狂稚相呼唤，下啄饥乌自匹妃。苦乏貂裘堪夜永，喜无蝝子著冬饥。兴来那况山阴客，为我扁舟倚石矶。
盘龙友龙成，山与岩峻峙。今如添卧龙，壮观萃于是。
溪岚幻变塔亭亭，拥肘来看旧所经。似与人心共悲惋，今宵月亦不分明。
一瓶茶外无祗待，同上西楼看晚山。
海味沙螺美，河豚好在秋。白怜蚝粉嫩，黄爱蟹膏流。鱼买多论斗，禾储少满篝。今年西潦苦，沙坦半无收。
涧底泉初动，山头雪尚深。冻条桑破眼，烧地草抽心。摇落殊非昔，芳菲想自今。浮云多意思，已解作春阴。
去寺犹一里，隔林闻水声。安知客乘兴，山下远相迎。
兰膏爇处心犹浅，银烛烧残焰不馨。好向书生窗畔种，免教辛苦更囊萤。遥想故园陌，桃李正酣酣。头上金雀钗，腰佩翠琅玕。芦洲客雁报春来。
城南饿死采桑女，又听君王要税桑。山上彩楼风雨夜，笙歌谁念饲蚕忙。
兄长让毛锥夺，汝是外洋来舶。兄可逸而柔，汝必硬而硗确。同错，同错，在我手中落拓。
方将飞锡思匆匆，竟夕蒲团月影重。剖破菊篱花雨散，心归莲社色身空。栖禅石煖云生衲，载酒船香雪满篷。简尽残经无字悟，觉来幡动不关风。
斑竹生楚岸，檀栾映沧波。天寒倚翠袖，日暮愁湘娥。春雨抽新丛，森森郁中阿。而何阶前筱，攒出如蒿莪。托根一失所，过者寻斧柯。贞坚不自保，咫尺婴祸罗。嗟彼当门兰，芳馥将如何？
借箸心常苦，筹边计独劳。一官徒肮脏，两鬓觉萧骚。有秽萤常集，无声犬亦嗥。宿根原彗业，归计向禅逃。
十丈虹蜺跨碧空，行人过此莫匆匆。大鱼吹浪来船尾，明月流光出海东。根本旧邦唇齿近，边廷诸将腹心同。丰碑屹立书何事，特纪当年谢傅功。
子美无诗到海棠，酒边游戏略平章。日烘不睡却成睡，风暖无香却自香。花事一番劳应接，春光强半被分张。速来窠上寻徐老，同醉花前作楚狅。
寒缯配新编，得公章贡信。日日望公归，枯株借馀润。公今向何所，寂寞返乡郡。风江困沿洄，雨岭倦登顿。豨膏运方穿，自古同此恨。吾侪互惊惋，公意谁喜愠。新醅醇易醉，晚稻香可饭。已无越吟悲，那有楚骚怨。平生白鸥盟，天与谐夙愿。玉音久不嗣，故岁行欲尽。空斋拨残灰，哀鸿有馀韵。系书元浪语，安否倩谁问。寒烛识此怀，诗成泣馀寸。
吾君旰食念边陲，天下英雄待聘时。仁义未行真处士，功名不立岂男儿。卧龙谁识南阳隐，失马何劳北叟悲。莫向林泉赋长往，秋风吹子鬓毛衰。
三命孰如李，五星谁似袁。目前谈者众，足下悟其玄。归养老和病，看耕田与园。他无可推步，君往扣侯门。
柳阴谁竹外，几叶带疏黄。浴鹜动金绮，夕阳生暗塘。归人欢妇子，明发有风霜。居者忘情甚，萧条客感长。
世路成胶柱，我心如转环。腰包无一物，脚板有千山。独鹤归来晚，片云飞去閒。何由逐春雨，潇洒到人间。
宦途滋味饱更谙，命薄于人分亦甘。两鬓雪霜为小谏，六街泥雨趁常参。便休禄仕饥寒累，强逐班行面目惭。安得去如种处士，板舆荣侍卧终南。
长堤密柳板桥连，红蓼花中系钓船。渔父狂歌归酒市，高竿挂网夕阳边。
长相忆，三楚旧游时。一舸倚蓬看碧岫，双柑携酒听黄鹂。绕膝共娱嬉。
不将翠袖捲纱红，怪得陈玄夺化工。想是太真春睡足，梦魂正在黑甜中。
象笏罗袍间绣衣，斑斓五采绚朝晖。退朝擎出龙香篆，知是丹枫拜赐归。
淡烟漠漠古城头，老树拿云瞰碧流。鸦背夕阳添晚景，就中描出一天秋。
草木摇落，秋气骤生，锦水呜咽。悄然客栈灯前，猛听苍松倾折。向隅悲泣，几回欲信还疑，起望巴郡云千叠。风寂夜三更，正伤心时节。凄切，不堪回首，盈尺阶前，几番拜谒。一自归来，梦绕石桥烟月。人间依旧，讵料星殒长空，恶诗犹待先生阅。遗墨耀西南，问谁能磨减。
溪山争献状，易得小诗成。病骨如松瘦，清愁似草生。苦无人比饭，喜有弟分羹。下及长须辈，人言似顾荣。
孝庙祥刑首选抡，行藏何愧百年身。共知草木威名旧，亲见旌麾号令新。登陆政成俄告老，建旄好在奄归真。传家有子无遗恨，千古佳城泽后人。
白玉不事雕，美珠不假文。天地授良质，安用华其身。阴阳为门户，否泰为转轮。运用在秋毫，大道贵得神。滔滔看逝水，落落湮灰尘。缊真匪外铄，但恐常人闻。
溪上柴门昼不开，问奇谁为岁寒来。黄昏独坐蒲团静，隔院微风送落梅。
登真八百正无涯，贤劫鸿濛阅岁华。雉膳久调仙掌露，麟袍长映习溪花。一经已启千秋业，三祝还归万石家。闻道辟雍脩盛事，安车今又载姜牙。
惊鸟去无际，寒蛩鸣我傍。芦洲生早雾，兰隰下微霜。列宿分穷野，空流注大荒。看山候明月，聊自整云装。
柴墟吾所爱，春阳溢鬓眉。白岩吾所爱，慎默长如愚。二君廊庙器，予亦山泉姿。度量较齿德，长者皆吾师。置我五人末，庶亦忘崇卑。迢迢万里别，心事两不疑。北风送南雁，慰我长相思。
八月风波似鼓鼙，可堪波上各东西。殷勤早作归来计，莫恋猿声住建溪。
醉起孤鞋踏雨徐，肖生睡枕呓难拘。梦中旗帜红如火，眼底人颜丑似蛆。半世追寻天有蜃，一朝回对海何虚。祈君从此脱胎骨，散木为心水作躯。
开帘暼见边城月，顾影同怜步悄停。漳水云寒飞一叶，驴山秋早拜双星。年年初照人应老，夜夜常圆药始灵。忽悟前身嗟小谪，眠迟心事诉谁听。
长城万里远，久戍不知劳。听角单于小，占星太白高。何辞逐行幕，不惜敝征袍。为报红楼妇，新妆认节旄。
东过秦皇渡海矼，波声云影落漎漎。君平漫识支机石，帝子应愁鼓瑟窗。凤穴朝阳鸣好树，槎头秋水钓空江。坐来清漏荒城断，愁绝飞蓬老鬓双。
仙班领袖是前身，应向芦中唤若人。薄霭烘霞成蜀锦，寒云笼月叠鱼鳞。汪伦情绪深千尺，郭伋贤名藉四邻。为解相思拈和句，拟将邮使浼龙宾。
鸿雁南来急，秋高万木残。一轮明月满，况在故园看。沧海惊烽燧，烟霞失钓竿。终宵把长剑，江色不胜寒。
江山犹故国，风月自闲人。老至谋生拙，时更盛化新。花疑春似梦，酒与道为邻。柱史犹龙者，何嫌有此身？
城北仲家翁，渠家多酒肉。仲翁妇死时，吊客满堂屋。仲翁自身亡，能无一人哭。吃他杯脔者，何太冷心腹。
诗成当代说方干，何事辞家久不还。梦里汤泉非故国，眼前云海是名山。花深古灶凭烧药，月冷啼猿为守关。只是白头慈母在，不教容易别人间。
菊花时节潇潇雨，六枳篱边浥浥香。不剪藤萝风自落，将收菜甲日添黄。客当无事苔阶净，奴有童心药鼎凉。病骨近来唯一懒，游人何处又重阳。
夕烽戍鼓。悲凉江岸淮浦。雾隐孤城，水荒沙聚。人共语。尽向来胜处。谩怀古。问柳津花渡。露桥夜月，吹箫人在何许。缭墙望篽。粉黛成黄土。惟有江东注。都无虏。似旧时得否。
终须西塞老渔村，抵用南昌隐市门。时序略如飞鸟过，世终何啻聚蚊喧。竹其安否六太息，梅自癯然三可尊。贫味却愁儿辈觉，未妨壁立病文园。
洒落仪曹句，遗名得自求。如何行不顾，胶向漆中投。无事由来得，多言大抵浮。结趺樗木下，即此是良谋。
男儿身手健，壮岁握兵符。试买千金骏，轻关十石弧。登坛名已遂，裹革志犹孤。回首黔中路，年年泣鹧鸪。
越人遗我剡溪茗，采得金牙爨金鼎。素瓷雪色缥沫香，何似诸仙琼蕊浆。一饮涤昏寐，情来朗爽满天地。再饮清我神，忽如飞雨洒轻尘。三饮便得道，何须苦心破烦恼。此物清高世莫知，世人饮酒多自欺。愁看毕卓瓮间夜，笑向陶潜篱下时。崔侯啜之意不已，狂歌一曲惊人耳。孰知茶道全尔真，唯有丹丘得如此。
百年文物在东吴，画舫春风忆此都。到手閒官如处士，从头诗卷又江湖。秋风淅淅将吹雁，渚雨霏霏急下凫。村里病翁谁见问，莫言筋力尚支吾。
焰随红日去，烟逐暮云飞。绿鬓随波散，红颜逐浪无。因何逢伍相，应是想秋胡。举袖露条脱，招我饭胡麻。
移樱四十株，秾丽会成列。心知非我春，耿耿意不灭。当年空能狂，过眼才一瞥。对花欲抉目，积恨谁与雪？犹馀惆怅味，老去未忍绝。刻意仿司动，伤春更伤别。
淮南王，好长生。秘书充栋，方士盈庭。丹符断玉籍，左道迷中行。刀圭发狂疾，几杖遗深情。形气不复完，云雨何由兴。便便小山客，讳死誇飞升。君不见桥山葬，轩辕浪说垂髯登。衡阳亦同逝，无士不流声。至今犹慕淮南名。
使君千骑自东方，回首春云五凤凰。此日主恩曾不浅，还容长孺卧淮阳。
雅淡无言肯借誉，采芳撷秀竞知余。夕餐不独传湘国，荣鞠先标夏正书。
客睡浑无寐，归心况入秋。月色圆又缺，行色去仍留。多病非关酒，长吟不破愁。家书空写遍，无计达南州。
孤鸾操罢千山暮，独屿空馀一老吟。留与钓台无限意，铁江江水不如深。无事持竿八十年，有人炼石补天穿。登台不尽相思处，望断停云踏藓钱。
客鬓经秋短，离情向暮深。永怀搴馥意，一展涉江心。岭宿同哀狖，林栖并倦禽。白头谁故旧，感激为君吟。
先皇玉带亲解赐，加侑金钱千百亿。登时筑坛拜大将，随意委禽聘贤室。前茅出镇万貔貅，东南五湖天半壁。凤凰山下忽相逢，我旧闻名今面识。精忠纯孝故无双，武艺文材俱第一。既能高著国手棋，又能稳赋作家诗。既能善战善骑射，七书背诵无馀遗。又能双钩写楷字，颜筋柳骨妙画锥。既如诸葛渡泸水，又如龚遂清潢池。章亥六合半已到，象胥九译靡不知。凉州蒲萄无复染，交趾薏苡夫何疑。鞠场壮士阅剑舞，铃阁骚人陪酒卮。笑谈洒落意娴雅，喜看宾主无厌时。迩来宣城察事尤瑰奇，明目张胆锄群私。去年稻田百圩没，秋潦至今犹渺瀰。孰谓不潦罔省府，公斥其人真奸欺。百战将军古有之，未闻将军亦肯念民饥。
莫雨入疏篁，暗泉吐清樾。持兹荅文心，苍寒那可说。唯君十指中，镂成山水窟。清痕刻欲枯，异趣搜将竭。同贺两诗魂，夜深犹未歇。念我识君时，瘦影双突兀。于今复几载，笔尖垂垂掘。谁能饥不愁，忍心事薇蕨。相望十亩间，寒光转荒忽。携尔苦吟身，同寄晚秋月。
天生灵草生灵地，误生人间人不贵。独君井上有一根，始觉人间众芳草。拖线垂丝宜曙看，裴回满架何珊珊。春风亦解爱此物，袅袅时来傍香实。湿云缀叶摆不去，翠羽衔花惊畏失。肯羡孤松不凋色，皇天正气肃不得。我独全生异此辈，顺时荣落不相背。孤松自被斧斤伤，独我柔枝保无害。黄油酒囊石棋局，吾羡湛生心出俗。撷芳生影风洒怀，其致翛然此中足。
枣径瓜畦经雨凉，白衫乌帽野人装。幽花避日房房敛，翠树含风叶叶香。养拙久拚藏姓氏，致身安事巧文章。汉庭卿相皆豪俊，不遇何妨白发郎。
鲈鱼忆鲙松江玉，船作浮家当渔屋。寒窗梦著雨中蓑，长钓复垂波上竹。
晓坛初毕祀，弭盖共寻幽。鸟哢林中出，泉声冰下流。攀条惊雪尽，翻袂爱风柔。好驻城南马，春桑遍陌头。
五马躬迎八十亲，甘棠如旧治惟新。欢传此日来廉范，记得当时借寇恂。江海聊淹把麾手，庙堂无是荐贤人。送君为守泉南守，政拙才疏藉宝邻。
漏永迢迢清夜。露华浓、洞房寒乍。愁人早是不成眠，奈无端、月窥窗罅。心心念念都缘那。被相思、闷损人也。冤家你若不知人，这欢娱、自今权罢。
才挂征帆便怅然，连天风雨暮云边。奔驰客路频千里，暌隔高堂已七年。忍使桑榆违色养，敢因儿女遂情牵。空囊且莫嫌羞涩，尚有新诗贮百篇。可笑萍踪不自由，半途鸿雪又勾留。关心樽酒怀前度，满眼云山感旧游。差喜三湘原接壤，不妨两月暂停舟。此邦文物从头数，六一休风尚在不？
落霞深院静，暝色又黄昏。约梦镫留影，浇愁酒有痕。秋风侵病骨，冷月吊诗魂。为惜清宵景，呼鬟莫掩门。
执经师席下，于我是庚兄。袖手尘中老，灰心世上名。杖藜行竟日，杯酒度平生。终始交情在，无人解索铭。
开基凌绝顶，居与鹿为群。一径落红叶，万山生白云。石梁秋藓合，茶灶午泉分。此地多苓术，长应侣隐君。
禾黍离离满故都，君诗读罢泪倾珠。立朝食禄千官富，为国忘躯一事无。兵革已将临北阙，笙歌犹自醉西湖。黄冠氅服今谁识，前宋遗贤有此儒。
我闻西方极乐天，九品莲台九品莲。栏楯七重围宝树，重重帝网空中悬。西方极乐真难状，苦海众生尽回向。识风鼓浪欲河深，谁向龙宫窥海藏。龙宫金阙贝为楼，斮鳌四足奠中流。神洲列岛琼居一，缥缈随波海面浮。一片红轮挂树上，八面无风摇碧浪。五指嵬嵬高戟天，捧出玉毫真佛相。瓶持甘露洒琉璃，手翳芙蕖跨白象。我曾折芦一问津，彼岸茫茫隔世尘。偶逢居士掀髯笑，笑指莲花是夙因。精庐也傍莲庵侧，滴翠门前摇冷碧。维摩斗室一匡床，藏尽世界人不识。度世缘深入世閒，浴日扶天手一只。暂将高韵寄琴书，雅有閒情课水石。昙花如掌卜成林，酌水餐霞养道心。我来不语拈花笑，君抚无弦七尺琴。落日衔山风在牖，竹里茶香烟缕缕。雨觥我筹忘主宾，抹月批风笔如帚。隔壁分来是佛灯，昏衢一点明于昼。海潮三丈梵流音，破云隐隐木鱼吼。滴翠山房九莲庵，截断芘刍未许谈。同君共拈无言偈，胡床静里且须参。
凄风桔柏咽江流，月照牛头万古秋。杜宇亦知千载恨，声声泣血过危楼。
病馀乘野兴，来扣了翁房。竹笋迸出地，花枝垂过墙。雨声鸣客枕，云气暗僧堂。归路马啼滑，风吹酒面凉。
昔人辛苦处难追，慵懒多閒自有奇。睡著不知春昼永，壁间图像傲希夷。
玉亭岐路玉堂通，太史文章五色虹。万里不论金马外，三年真在碧山中。心如藻鉴明秋月，梦逐兰舟溯晓风。我病稍开涓滴酒，别筵期对一尊同。
二山合璧耸层霄，此日登临眼界饶。树色苍茫如罨画，泉声清亮似鸣韶。麻姑峰外琼为馆，织女河边铁作桥。未服神丹蜕凡骨，此生尘虑已都销。
惹恨光阴晦复明，郎边日月岂无情。曾闻宦路新来险，不愿君名草率成。
振朱鹭，飞戾天。或下而食，啄我茄与莲。我不汝捕，于以振我鼓。不以茹，不以吐，昭我声名奋威武。德音无违，永绥此九土。
露浓霞淡，说是严冬尚早。迷离一望丹枫，无复青青芳草。伴我秋容寂寂，野服疏疏，漫道风光好。孤帆悄，回首凤城春老。人生如寄，怎得常年少，金尊倒。剑光锈涩，雄心濩落，望中残照，时被浮云绕。
长安壮观是终南，千里秦川尽蔚蓝。过雨丹青开绝壁，浮空紫翠结层岚。八关地设东西险，三谷天分混沌含。待得锦衣归去日，看云好凿石为龛。
羽客翛然物外心，名山胜境恣幽寻。何年跨鹤来溟海，此日囊琴别盍簪。千里水云闲笑傲，半生落魄任浮沉。还丹九转功成日，飞渡蓬瀛看浅深。
苏台今巳七经过，壮往其如白发何。晓犯清霜欣客简，晚邀寒月怪风多。联舟有酒宁辞醉，宵梦能奇且放歌。明到锡山宽载水，中泠浪许不如他。
倦卧木床身半歪，柔枝弄影到前阶。钩胶禽语喧深树，叆叇云烟绕远崖。乐得托躯无底谷，胜于跑马长安街。佳人请勿问名姓，莫碍幽栖久旷怀。
寤寐今犹怀赵子，眼看钱子又将行。同心良友匆匆去，不尽闲愁种种生。桎梏逢时风露冷，圜阶送处雪霜清。忧虞二载忽分袂，而我安能己此情。与君同难两年分，至道常期日以新。时讲尽忠兼尽孝，共成为子与为臣。圜中岁月杞人老，天外风尘世路湮。耿耿每怀无限思，明朝有感向谁陈。
一簇春心斗晚妆，凌波妒月暗生香。多情莫上朱楼望，金谷佳人恐断肠。
省郎勋胄著关西，江左行师纵马蹄。鞭算熟谙军旅事，笔筹不使简书稽。笑谈风动嫖姚幕，步武云随宰相堤。如此定功须第一，金门天近听朝鸡。
闻说新居好，山樊卜筑深。药囊能济物，龟策少知音。四海忧黔首，中原尽绿林。直须期雪屋，夜棹去相寻。坐阅干戈扰，输公已定居。生涯今易足，世态莫嗔渠。晷短全疏客，窗晴好对书。故山常入梦，何日到吾庐。客里了无况，乱来何止贫。淹留频换岁，老大更思亲。泥饮思田父，供粮乏故人。自怜归未得，不是白头新。雅欲赋招隐，何堪吊战场。独看星错落，久立夜苍茫。羽檄来东越，风烟隔下塘。安闲随处有，冠盖莫相望。
满眼西风忆故庐，亲朋音问久相疏。年年江上无情雁，只带秋来不带书。
岐路分携有梦寻，忽来嵇驾慰离心。宦经九折人俱老，业重千秋契转深。白首园林偏习懒，朱弦山水待知音。那能缩地相领近，日日开尊对竹阴。
九月披重裘，凝寒堕人指。北辰换枢纽，鳌足正南徙。积气俄已倾，星辰乱天纪。温风久不至，邹衍冻其齿。凤鸟忽无声，伶伦寒其耳。
深沈台院，独自在他乡，怕逢佳节。春尽离家忽地，一阳时月。雁书不到衡阳外，盼关山、几多重叠。满城寒雨，一庭衰草，助人愁切。想儿女、家园欢笑，道而翁拥旄，持节体国。勤民揭天勋业。吾衰不似当年矣，对大川、怅无舟楫。竹篱茅舍，不如归去，当家温热。
夜深蜡燄残，月色净诸峦。近水临窗语，和烟带树看。貌兼杉影瘦，思入井冰寒。办得一番死，参禅也不难。
月照窗炯炯，虫鸣室幽幽。策杖柴门晓，菰蒲半沼秋。
一句称提万象分，摩竭空自掩重门。当初衲子微开眼，插箸炉边当火焚。
雾暝云昏别翠楼，茫茫荆棘遍神州。眼前明月圆如梦，病里春光冷似秋。花自落，水空流，当时谁省此中愁。炉香空有回文意，不到成灰不肯休。解道飘零取次成，懒从萍絮问前身。愁侵鬓缕看看改，梦断音书缓缓迎。风澹宕，柳轻盈，低迷逝景暗伤情。那堪数倦更筹夜，又听离鸿唤侣声。补屋牵萝日已深，眼看桃李渐成阴。卷葹拔叶春犹长，残萼辞枝雨亦禁。忘岁月，任浮沈，懒将陈恨细追寻。天寒袖薄平生惯，一点冰心抵万金。
常山蛇势少能明，治法还从阵法寻。先正后奇严自胜，堂堂真是武侯心。
夜永迷灵逐恨飘，漆灯闪烁隔溪桥。荒涂露下千虫歇，绝壑风生万木号。水脉独来愁不渡，山阿谁在语相邀。由来地下悲秋况，还与人间共寂寥。
千金买赋不买墨，墨重万金识者稀。卿操绝艺待良史，著弊江南旧布衣。
吾州风物好，惟是欠青山。忽有洞庭色，来从一笑间。
卜居俯涧瀍，开轩面嵩洛。迥占西都胜，高据北邙脚。千门凝紫烟，群峰参碧落。神皋势回抱，天阙谁开凿。朝阳丽金碧，半空横殿阁。滩声夜潺湲，云气暮惨错。春花敷烂锦，夏木成翠幄。三川披画图，八极开綷幕。曾无登涉勤，坐享仁智乐。主人富才识，大隐当城郭。早解郡印还，勇脱官检缚。清心对万景，真趣绝外铄。可笑学神仙，妄意向寥廓。
旂常屈指古名臣，母在难酬报国身。从此邱樊酣住世，知君何意借垂纶。
道傍荷锸笑劳劳，使速营邱泥似糟。身世无馀鸿过雪，人天莫问雨成刀。偶来震旦何人国，漫展云衣某甫皋。一笑自将船子棹，曲终不见杳春涛。
荒墩落日草萧萧，公我相争已异朝。黄土不知今古姓，亦无百姓种青苗。
万书堆里拥青毡，面壁常参苦乐禅。空涸蛟龙思得水，飞腾鸡犬竟升天。閒情空对冯驩铗，壮志犹思祖逖鞭。此处偶留鸿爪迹，再来或恐化云烟。
握手白下门，棹歌莫催发。且沽玉壶酒，共醉金陵月。明日望匡庐，孤舟坐超忽。
燕瘦环肥各赏音，偶于浙派见精深。论诗未信卷葹语，樊榭何人更铸金。三朝选本亦区区，七子松陵枉并驱。一例诗翁饶派别，故应萚石胜归愚。
瑶池阿母杳无踪，结实开花怅望中。何似君家亭子上，一年一度看春风。
冬日荒凉淡夕晖，晨光犹喜报熹微。潜虬自护沧江卧，退鹢仍依故国飞。扪古齿牙惊互搰，扶头腰领恐相违。只鸡近局关心处，却羡僧园菜把肥。
蝶似爱吾频结梦，树长对我鲜知名。忽然有客不衫履，尔我快谈话弟兄。
不屑人间事业忙，日迷歌舞少年场。楼台夜月延佳客，花竹春风拥谢娘。笑倩钗金挑烛影，醉嫌杯玉擘橙香。谁知原上农家子，鞭袅残星晓露凉。
少时所学苦，食檗日自强。壮岁从宦清，饮冰中刚肠。阳安百里地，邈在天一方。惠政不鞭朴，斯民乐耕桑。念予昨守赣，与兄会家乡。兄今岁已满，余遽提蜀疆。一朝此邂逅，五载忘参商。且勿语离索，易老惊鬓霜。且勿较通塞，放怀把酒觞。上方圣政新，求贤坐明堂。兄道足施设，兄志弥颉颃。喜予外祖门，从此生辉光。
见汝试前茅，此心为顿开。谁知梦幻间，歌哭相随来。
门前洛阳道，门里桃花路。尘土与烟霞，其间十馀步。
舞榭歌台罗绮丛，都无人迹有春风。踏青无限伤心事，并入南朝落照中。
回首三年别，追怀一笑欢。坐移香砌暖，饮散烛花残。蒿里归何速，桃蹊忍更看。秋原愁绝处，为想鹡鸰寒。
就光身亦暗，岂曰照无私。飞华临绮阁，转魄下荒簃。自从霓羽断，寒殿久凄其。寂寂天仙子，神霄那可窥。惨淡朱颜黝，飘萧云髻黧。虽馀蕴冰质，或歉耀衢姿。已失相怜者，谁能赏叹之。早识虚宫苦，胡然窃药驰。不死成何事，翻为西母诒。琼楼羞蹀躞，玉镜懒孤持。桂子空中落，丹丛轮外移。攀援人胡往，天香不忍吹。漫怀终古意，复值清秋期。无限伤情语，将使下民知。下民号且呶，惟解醉和嘻。而有天涯客，斗室怨羁离。五夜通魂爽，言默破然疑。东方来晓白，人月共馀悲。
心如明月物如云，心放应为物所分。欲反此心须去物，原来还自在天君。
藏丹地底发金辉，半夜通明识者稀。坐久老师还急起，画符封井鸽先飞。
白云岩壑自幽閒，偶被天风引出山。本是无心亦无事，晓来只欲近龙颜。
向老工诗句，残春尽树花。君来相映发，吾得减咨嗟。著帽风前侧，挥毫醉后斜。避尘如避虎，篱外便云遮。
三山仙岛隔归期，长夜京华梦见之。明发开帆成误喜，青天三点见峨眉。
风吹岭头树，似欲招行客。缘云过绝顶，复见紫霄宅。平观三百里，下视八千尺。隼击九秋严，鹏展万里翮。五老镇相望，西岫天与敌。可笑培塿群，亦自矜寸碧。氛埃卷宇宙，雁鹜下川泽。既谐慧智心，若蹈圣贤域。危亭据中峰，回抱竦天壁。沈沈古帝坐，左右列夔稷。举头河汉通，直欲攀南极。合奏天地籁，两耳清历历。吁嗟万类微，胡为竞朝夕。安知太清上，我方适所适。尚思西巘路，去冬蹑双屐。高兴挹洪厓，大句鼓天力。到今岩壑间，浩浩起金石。安得少陵翁，物外讲新格。重来羁绁在，欲隐世累迫。多谢受命松，长存岁寒色。
怜君十载论文地，岳麓匡山共结邻。官树鸟啼飞絮雨，讲坛烟锁落花春。诸生重道元推鲁，博士专经共羡秦。独坐寒毡对清昼，身閒且莫厌官贫。
质明摄上宰，诘旦乘轺轩。四圭邸苍玉，六变舞云门。香浮郁金酒，烟绕凤凰樽。貂冕交辉映，珩佩自相喧。微风飏清管，轻雨发陈根。新花临御陌，春色起天园。河间献乐语，斯道愧能论。
月堕沧浪西，门开树无影。此时归梦阑，立在梧桐井。
银海花边过，瑶林镜里明。高楼吹玉笛，半是陇头声。
妙达万物祖，天地生胸中。坦腹夏日眠，五柳来熏风。不弦虞舜琴，不觞唐尧钟。况复羲皇前，岂直将无同。
杯酒连船看水流，一轮明月照灵洲。德云不省今谁是，却忆东坡对子由。
少年即病肺，喘作锯木声。中年复病脾，暴下泉流倾。困苦始知道，处世百欲轻。收功在晚年，二疾忽已平。来年今日中，正行七十程。老聃本吾师，妙语初自明。至哉希夷微，不受外物婴。非三亦非一，了了无形形。迎随俱不见，瞿昙谓无生。湛然琉璃内，宝月长盈盈。
旧闻公善饭，近日颇相乖。倦怠惟高枕，将迎懒下阶。石湍喧客梦，山月照人怀。亭宇便幽事，真成吏隐斋。
窥檐蟾影白，照坐烛花红。
天上星郎贵，人间五马荣。倒樽知客满，闭阁自诗成。闽岭千山隔，吴船一水轻。九重宣密诏，何日问归程。
东家白云翁，载酒青山郭。相招竹林彦，坐对春风酌。一花飞入楼，汎我银凿落。醉步松月归，令人梦孤鹤。
迹疏丛桂岭，待菊发华滋。贪接高人躅，翻传幼妇词。海霞辉寤寐，湖葑乱愁思。辟世存杯酒，休论惠与夷。覆国迎千劫，移家续一年。饱飏鹰已怒，突出蚁相连。气夺扬尘道，冤攀掌梦天。弄戈对把笔，留命作痴颠。
月窟宾诸夏，云官降九天。饰终邻好重，锡命礼容全。水咽犹登陇，沙鸣稍极边。路因乘驿近，志为饮冰坚。毳帐差池见，乌旗摇曳前。归来赐金石，荣耀自编年。
飘零秦地无归客，走马看花红一色。十里锦霞烧碧天，如迎如却似飞仙。近看不及远看好，开满不及开半巧。凡花大抵尽当然，而杏尤宜如是观。樱桃正绽香盈蒂，欲开不开见花态。春风得意正佳时，迟来五日看残枝。下马独吟真解语，茗赏酒赏总无取。我闻今日曲江边，一枝不见惟寒烟。繁华一旦生荆棘，即如才士遭沦没。可怜如许杏花林，不照簪裾照野人。安知我在盛唐日，綵笔不占杏林春。
须弥立太虚，日月辅而转。群峰渐倚他，白云方改变。少林风起丛，曹溪洞帘卷。金凤宿龙巢，宸苔岂车碾。
秋夜何迢迢，蟋蟀鸣阴壁。蟾升林薄见，露下庭宇阒。萤火寒依人，羸驹倦嘶枥。开襟纳虚明，万事谢忻戚。
于显我王，缉乘斯民。俊明有德，严恭惟寅。
千林春入花梢红，空庭无树来东风。手栽杨柳三尺许，芳意已在萌芽中。官居难期十年木，聊尔移根伴幽独。雨催细叶相续生，眉峰为谁出脩绿。君不见美人梦中春日长，翠帘风开捲春光。饥寒病叟宁有此，苍苔破封对作行。游丝飞空日停午，乳燕巢成寂无语。柔条作阴未覆庭，影立东风不能舞。明年我亦未成归，会见袅袅生新枝。清阴渐满摇落日，度曲无力弓蛮垂。人生于世无定著，身与杨花共飘泊。他年莫忘桓将军，汉南重来看摇落。
一春融暖无多日。愁花怨草都含泣。烟雨解欺人。貂裘典莫频。清明看渐近。鸳燕来相问。风已几多番。春残尚恁寒。
弱柳输腰细，和风惹带长。明月过低墙。背人轻举步，又遗香。
上巳曲江滨，喧于市朝路。相寻不见者，此地皆相遇。日光去此远，翠幕张如雾。何事欢娱中，易觉春城暮。物情重此节，不是爱芳树。明日花更多，何人肯回顾。
八月天高河汉流，丹峰翠壑迥西楼。不堪鸿雁长为别，风树萧萧万杵秋。
空山月出栖鸟惊，溅溅暗溜山间鸣。桂阴羃历夜香冷，有人步虚闻紫青。翩然骑麟下青冥，君非远游定方平。云軿冉冉风袂举，左右玉立花娉婷。手摩我顶一笑粲，别来弹指三千龄。至言不烦去畦町，齿下端有真长生。忽然纵身浮太廷，却笑炼砂飞八琼。采芝方壶濯南溟，秦姬吹箫缑氏笙。茫茫齐州九窖尘，人间可哀胡不闻。
雪霜之忍有至慈，一片到地五谷滋。所以腊中重三白，史讥失时书直辞。我公卧护北门北，百姓爱公如爱日。及冬祷雪乃爱民，若有鬼神宜率职。要晴要雨天必从，玉山何独閟烛龙。一夜风师擘冰絮，坐使东国成雪宫。晓起清愁无复有，如在春风饮醇酒。欲歌零雨劳公归，正尔补天须妙手。
浩浩雨不止，寥寥风且寒。敢言裘褐具，尚幸室庐完。弥月天形晦，无时辙迹乾。田皋何处在，谁复顾萧兰。
明光甲帐下金墀，中史星轺降紫泥。三殿丝纶垂象丽，九霄日月覆盆低。云扶宝鼎皇风穆，天绕玑衡舜政齐。更有求贤温语切，龙光长指钓磻溪。
雨帘高卷。芳树阴阴连别馆。凉气侵楼。蕉叶荷枝各自秋。前溪夜舞。化作惊鸿留不住。愁损腰肢。一桁香销旧舞衣。明眸巧笑。坐久更宜灯烛照。小醉辞归。怀抱明明只自知。琐窗重见。桃李春风三月面。怎不思量。折柳孤吟断杀肠。
兼程携至已昏黄，命酒犹堪月下尝。彭老骨多非所恨，西施乳腻恐难方。绿兼笋缕烹调美，红点椒花七箸香。安得江头看起网，百篇咀嚼老诗狂。
谁报凶酋发冢冤，宝刀饮血月黄昏。要携十斛葡萄酒，来酹秋原壮士魂。
乱离况味已酸辛，羁此经年倍怆神。有母未承归养志，无钱难作遂初人。一篙烟水萦乡梦，四野风沙卷战尘。避世桃源今不在，渔郎何处问迷津。
天上人间思渺茫，骊山星月映霓裳。千秋未了来生愿，百劫难消此夜香。银汉迢迢怜对影，金钗密密誓回肠。楼东亦有承恩处，可记珍珠一斛量。
西郊密春云，出门澹尘虑。陟原得清旷，即麓转盘互。㶁㶁循澄流，霭霭见嘉树。南直贝子园，北眺西涯墓。郁郁鬘陀林，诸天散香雾。乔干肤皵茧，灌丛容妍嫭。哲王珠榜书，经师松牌句。侍郎敬爱客，于野集簪屦。鸣珂傔从屏，行厨觥筹具。所憾期集迟，绛雪纷委路。抚柯惓胜赏，驻景托绢素。前游值始华，嘉会我未与。后游已烂漫，良辰薄春暮。令姿少长年，畸士艰良遇。主僧笑我愚，狂华扰真悟。请图镇山门，永敕善神护。俯仰成今昔，兴怀等禊序。秾华有枯菀，妙墨无朽蠹。授简不能辞，窃比寒具污。
野花青青半顷畴，蝶蜂何故傍人游。元都净尽千年恨，老圃清香一味秋。嫩叶安排青玉案，新茎抽出白芽筹。咬根惟愿汝知味，百事如今愧未酬。
李杜酒死诗不作，风雅三百年来穷。世儒未必甘汨没，才不迨志终无功。汾阳有人字功甫，歘然声价来江东。当时未冠人已识，知音第一惟梅翁。翁主诗盟世少可，一见旗鼓欣相逢。当友不敢当师礼，呼以谪仙名甚隆。君亦自谓太白出，世姓虽异精灵同。姑苏江水瑩寒鉴，江上碧玉排群峰。壮吟豪醉售佳境，日题百纸倾千钟。折腰蓝绶岂所乐，养亲斗粟曾未充。蓬莱幽梦挂寒月，青山归思随飞鸿。书来寄我三巨轴，华缄开破溪云封。骇然按剑览珠璧，悸若赤手勍蛟龙。长吟千言短数百，造语险怪神为工。四明贺老忽去世，伯牙悲怆闲焦桐。嗟予逢子众人后，今其所得何最丰。前日过我北池上，正是清露沾高松。凉轩坐听哆宏辨，瀑布千丈悬秋风。谪仙有此愿自重，世俗酣尚惟纤秾。彼其耳目不自信，滔滔谁乐闻鼓钟。太上雅意兴礼乐，一日鉴赏期至公。煌煌帝业子当颂，勿叹憔悴空山中。
倦翮依村落，门荒雀可罗。何来双玉舄，风雨亦相过。礼为通家简，情因话旧多。祇怜遄别去，一水隔弦歌。
浣花溪上话残春，诗句文章老更真。酒半一声《河满子》，不堪重见孟才人。
案牍时闲暇，偶来观卉木。飒飒满池荷，翛翛荫窗竹。檐隙自周流，房栊闲且肃。苍翠望寒山，峥嵘瞰平陆。已惕慕归心，复伤千里目。风霜旦夕甚，蕙草无芬馥。云谁美笙簧，孰是厌薖轴。愿言税逸驾，临潭饵秋菊。
闽中好，此去合题诗。极乐岩前应极乐，相思岭上可相思。函札莫迟迟。
禁苑薰风颢气清，天闲龙马玉蹄轻。花边远近星毬落，柳外参差綵仗横。演武正期防逸乐，诘兵端欲保升平。微臣侍从惭无补，愿效赓歌颂圣明。
岁暮柯山客，端居欲滞淫。空山唯古木，短日更层阴。水国风霜晚，幽人井硙深。年饥无贷粟，冬暖有残砧。静枕闻鸣雁，开门对远林。乌宾朝日上，鸡送曙河沉。今古竟一致，乾坤固有心。悲歌激壮气，未觉鬓霜侵。
当场歌舞管弦清，福慧修来笑几生。半榻灯光钗影乱，一鞭春色曲尘轻。迷离杨柳藏苏小，管领芙蓉比曼卿。红袖青衫知己泪，天涯沦落两心倾。
世上曾谁歌白雪，慨叹风人声屡咽。旋虫时叩岂无闻，尽发宫商方应节。江西源正非旁流，文清诗名不易收。师承吏业特馀事，一门玉律誇中州。了知着脚最高处，不局晚唐脂粉路。涪翁时异屹相望，龙勺彝樽满堂聚。昔人词赋上三都，未必献纳裨皇居。且今司刑掌邦赋，羔羊化行无诈狙。孤生奚贪刍豢说，一饭跏趺诸想灭。案头何用宝传灯，自有公家论语说。
螳螂方捕楚，黄雀遽乘吴。交怨终亡国，君王到死愚。
颍川太丘贤子孙，卜宅湘川还近村。斜日数尖山入座，清风几个竹当门。载酒每闻佳客至，卷书时共野人言。若为揽袂去城郭，远访桃花流水源。
秀蹙青螺髻，香持白蟹螯。
倩人医病树，看仆补衡茅。散发还同阮，无心敢慕巢。简便书露竹，尊待破霜匏。日好林间坐，烟萝近欲交。
豁然悟空，了然见性。凝然不动，寂然无思。
桃花开遍杏花开，星仗侵晨幸阁来。云绕香猊腾绮井，春随天步上瑶台。尧日堂中诏小臣，尊彝圭璧席前陈。诏稽制度论三代，却笑当年问鬼神。
茂苑城如画，阊门瓦欲流。还依水光殿，更起月华楼。侵夜鸾开镜，迎冬雉献裘。从臣皆半醉，天子正无愁。
勇有孟施舍，能无惧而已。若人学佛法，勇亦当如此。休来讲下坐，莫入禅门里。但能一切舍，管取佛欢喜。
佻达凭豪族，疏狂自克家。看人呼狗窦，纵我泛渔槎。凿穴安蜂豕，穿篱避管笳。如能痴胜黠，寒食贺骝骅。
三入承明倦论思，都门祖帐忆当时。琴弹古调将归操，箧宝初心送别诗。经岁空函无一字，侵朝明镜有千丝。遥知手内封还笔，山尚堪移此不移。
天地亦寥寥，斯人怀苦心。弱冠厉高羽，翩?翔艺林。玄构入幽眇，龙涧浚其深。拂郁神气动，万象俱萧森。闭门一停思，白日常阴阴。雄视百代间，岂复论古今。高歌以慷慨，顾盻酬知音。不测心所之，世人空追寻。富贵亦云乐，而非情所钦。寄谢当途子，无徒耀华簪。
夫子今词伯，胡为远帝京。青云无辙迹，白发有柴荆。鬼戏多年病，人高四海名。麟经方有缺，无惜继丘明。转徙家无地，逢迎客有尊。光阴连病枕，天地一愚轩。霜雪青松古，风尘白璧温。从渠投隙者，衮衮向金门。
二十四桥春晼晚，三生杜牧谁知。青青荠麦换芳时。瘦西湖畔柳，犹自斗腰肢。尽有狂名消薄幸，青楼梦觉还疑。帘波笛语自凄其。一钩金落索，八犯玉交枝。
一百五日逢寒食，节序催人有底忙。燕子东风人病酒，杜鹃斜月客思乡。城南麦饭谁浇墓，山下梨花自吐香。惆怅介推无复见，朝来新火正生光。
看杀芙蓉十二图，黄牛朝暮一人孤。生当绝峡谁求女，化作名峰亦望夫。辞赋不愁迁客少，梦魂得似楚王无。香溪更与高唐接，莫吊明妃泪似珠。
看江上，惊涛练卷，万里寒色。兴废都成往劫，登临况是倦客。恨水远山遥乡树隔。带落照、点点帆樯，共乱鸦、飞去渐如墨。天在浪花中白。望极。闷怀未许消释。算今古、儿女英雄恨，并作潮和汐。但雾沈香梦，烟埋陈迹。问谁不朽，歌舞场，几辈才人游历。高处有、浮云千叠。蛟龙气、抚剑叹息。倚残醉、苍茫自岸帻。倩热泪、飘洒谁边，付玉笛、西风吹向寥空滴。
歌南薰，调素琴，人生会合无古今。古人不爱暮夜金，今人岂无古人心。河南吴公好孙子，脩髯如漆心如水。三年赞画简书劳，芙蓉幕下清风起。调素琴，歌南薰，南阳宗资今见君。江花冥冥江水春，百丈牵船登要津。凤凰池上恩波重，天官考绩承天宠。冥鸿万里决浮云，自古有才当大用。
可惜功名会，先人反后人。才疏应早退，貌恶自长贫。草出偏含雨，梅开不及春。徒然三载别，忧念累慈亲。出处因雠敌，平生烈士雄。道孤难自立，才拙易为穷。众鸟啁啾里，文鸾困抑中。江潭思见放，复守蕙兰丛。中厨烧笋熟，下箸忽凄然。不视高堂膳，难归下海田。泪和三妇滴，身恐一人捐。未拔贲禺郡，明春可劳旋。
少学诗三百，邠风最力行。春前耕犊健，节近祭猪鸣。檐日桑榆暖，园蔬风露清。金丹不须问，持此毕吾生。
移根广寒殿，栽近读书堂。良夜月中影，秋风天上香。此花真异种，万木莫同芳。他日五枝秀，何惭窦十郎。
肠断桄榔黯黯天，弃民身世有谁怜？东山丝竹中年感，北海琴樽异地缘。田岛英风怀五百，孔门遗教仗三千。诗人寄托原余事，此去休忘祖逖鞭。
不识南塘路，今知第五桥。名园依绿水，野竹上青霄。谷口旧相得，濠梁同见招。平生为幽兴，未惜马蹄遥。百顷风潭上，千重夏木清。卑枝低结子，接叶暗巢莺。鲜鲫银丝脍，香芹碧涧羹。翻疑柁楼底，晚饭越中行。万里戎王子，何年别月支。异花开绝域，滋蔓匝清池。汉使徒空到，神农竟不知。露翻兼雨打，开坼日离披。旁舍连高竹，疏篱带晚花。碾涡深没马，藤蔓曲藏蛇。词赋工无益，山林迹未赊。尽捻书籍卖，来问尔东家。剩水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。兴移无洒埽，随意坐莓苔。风磴吹阴雪，云门吼瀑泉。酒醒思卧簟，衣冷欲装绵。野老来看客，河鱼不取钱。只疑淳朴处，自有一山川。棘树寒云色，茵蔯春藕香。脆添生菜美，阴益食单凉。野鹤清晨出，山精白日藏。石林蟠水府，百里独苍苍。忆过杨柳渚，走马定昆池。醉把青荷叶，狂遗白接䍦。刺船思郢客，解水乞吴儿。坐对秦山晚，江湖兴颇随。床上书连屋，阶前树拂云。将军不好武，稚子总能文。醒酒微风入，听诗静夜分。絺衣挂萝薜，凉月白纷纷。幽意忽不惬，归期无奈何。出门流水注，回首白云多。自笑灯前舞，谁怜醉后歌。祗应与朋好，风雨亦来过。
投宿茅亭得夜凉，鹧班摇落奏筼筜。青簪击破寒窗纸，漏得山花一线香。
相思凡几日，日欲咏离衿。直得吟成病，终难状此心。解衣悲缓带，搔首闷遗簪。西岭斜阳外，潜疑是故林。
凤谷旧行窝，园扉罥女萝。岚光吞日小，树影落池多。台榭今已矣，禽鱼乐若何。天然有真趣，游憩恍盘阿。
先生虽老正康强，紫绶金鱼两鬓霜。椿干岂因更节健，松江自饮菊潭香。方过一百官省岁，尚有八千年寿长。徼福定从句漏令，丹砂问了却分尝。
吏部家声旧，承欢建筑新。莱衣迎竹径，白发步花茵。馀兴培松菊，联吟洽主宾。林泉初服遂，愿作葛天民。
百丈澄潭彻底，妙高峰涌洪波。沩山应不胡吹，饥饱莫令放过。
溪南好，桂树一庭多。天上夜寒生玉兔，人间秋老发金鹅。仙斧莫轻磨。
南枝与北枝，葳蕤动寥廓。自有岁寒心，不随横吹落。
陇关出塞路，征客离乡思。忽闻呜咽水，共下潺湲泪。
便可无方丈，何须说洞庭。虽云旧山水，终是沾丹青。浓淡妆常变，天乔性亦灵。白波千丈许，众好湖心亭。
春来还自有游人，常是春归独念春。落后见花尤更惜，不知谁忍扫和尘。三月残花落更开，小檐日日燕飞来。子规夜半犹啼血，不信东风唤不回。
京华谈笑隔年余，红树秋来叶又疏。北望燕台空入梦，南寻禹穴问何如。忧时贾谊休垂涕，卧病虞卿且著书。衡岳洞庭幽绝处，待君同隐结茅居。
团团翠盖中圆规，风雨精神壮两仪。一日不戕凌雪操，千年留得入云枝。长垂道路清凉荫，更有神仙洒落姿。南国至今忠惠泽，往来那更诵坡诗。
襄阳孟浩然，床下谒至尊。一语不合意，放还归里门。我诗虽不工，骑马入帝阍。饱暖自兹始，永怀明主恩。
天嗔白眼陈参政，我辈山中白眼谁。世事相乘难两得，先生内照恐无亏。残书汉楚灯前垒，草阁江山雾里诗。一点明通终可藉，濂溪夫子是神医。病眼今年病欲枯，山中长弄药葫芦。谁为龙脑空青主，我自丘明子夏徒。世事岂须求黑白，人间到处只模糊。故人莫怪程文炳，不遣医方到老夫。
晶花软，一样裹江山。叠岭呵梅生萼小，寒江催钓泊舟闲。不觉楚天寒。
湛卢去国十三年，驼陌重经恨万千。不为侵晨憎速客，高楼残夜久无眠。
岳云三尺雪一尺，烂木枯根焰不生。曾记冻僵双足重，诸师许我入山深。屡逢虎迹如牛掌，晴日鸣风森晚潭。自喜林敲山石碎，百灵能识我无惭。烧尽山中猫竹箨，特教瘦土发龙材。可怜春雨腾青削，曾此萧萧风雨哀。麋晨鹘夜昼鸺鹠，足覆寒蓑听未休。此自答恩还圣代，山僧莫只话惊鸥。有土不容双足入，冤亲寂寞得山僧。若为一衲寒钟底，却解人閒剑侠能。两杖携归意暗交，铿然岳石许晴敲。时艰未靖羞神力，风雨何当补一巢。螺萦万叠青难已，缕缕云来森自平。中有人煨山芋熟，破烟却喜杖来轻。饥将觅食无方向，饱我山中瓜果根。一片寒香入骨里，直令清绝是师恩。
灭无争，真火候。升降全凭，一点丹无漏。锁定元初兴宇宙。月到离宫，自有神明祐。炼天和，真药就。片饷工夫，看是谁参透。玉笋钻冰仙乐奏。朝现三清，万劫长春寿。
谢却荼蘼，一片月明如水。篆香消，尤未睡，早鸦啼。嫩寒无赖罗衣薄，休傍阑干角。最愁人，灯欲落，雁还飞。
澄江波粼粼，弱柳枝袅袅。结庐在繁阴，随时事渔钓。紫芝无续歌，阳春有馀调。纵浪烟波中，清风满孤棹。
长河如带彭城东，乱石蹴起百步洪。昔年民歌山鞠藭，孤城汇为河伯宫。城上闪闪鲸鬣红，雪堂先生人中龙。惊湍偃受丸泥封，手援赤子鱼腹中。黄楼千尺雉堞雄，巍梁画栋光昽昽。吹笙伐鼓撞歌钟，先生铿然一枝筇。麾斥八极绫星虹，酒酣叱起楚重瞳。为我拔剑舞西风，卯君作赋声摩空。至今读者毛发松，百年事往犹飞鸿。我独流涕将何从，孤角一声烟濛濛。又送落日沉西峰。
出门骑马即三千，面目尘埃动惨然。生计若为田二顷，饥颜翻愧宦三年。乾坤造物能无用，富贵由时枉自鞭。达否从今已知计，五湖烟里有渔船。
冥鸿万里知何处，乱蝉白日鸣高树。缥缈江头一片云，朝来散作千山雨。
昔贤望云忆亲舍，双目荧荧逐云下。今君望云祝亲年，一心炯炯依云边。举头见云如见母，独立苍茫凝睇久。轮轮囷囷鲜且明，浮光呈瑞表寿徵。触石遥从泰山出，雨下土兮滋万物。有如春晖煦草心，亦似凯风吹棘针。母恩如此莫可报，望云再拜情何任。情何任，意无巳，目极天南万馀里。越王台上阳生时，焦子初黄蟹螯紫。高堂绮席倚云张，纷纷儿女罗酒浆。就中独少读书子，挟策多年游帝乡。帝乡迢迢归未得，对此佳辰应恻恻。驰心直与云天高，恨不将身在亲侧。苍天漠漠云悠悠，云色还如亲白头。孝诚一念感穹昊，云影为之凝不流。何事良工心亦苦，笔端写出心中语。红云朵朵捧天庭，白云片片迷江树。红云影里望白云，白云如旧红云新。裁云作衣雨为酒，共祝君亲千万寿。
花酒。是我平生结底亲朋友。十朵五枝花，三杯两盏酒。休问南辰共北斗。任从他乌飞兔走。酒满金卮花在手。且戴花饮酒。
金榜岧峣云里开，玉箫参差天际回。莫惊侧弁还归路，秖为平阳歌舞催。
轻于蝉翼薄于纱，阑画乌丝整又斜。不用文人愁纸贵，淡黄遍种瑞香花。
海底双明珠，月晕含天色。安能久沦没，当为海人得。一人得此珠，怀之未敢出。一人得此珠，照乘行列国。自然成剖符，神彩暗相射。愿言各珍重，崇此双珠德。
秋浦齐山寺，峰峦楚楚长。岩根堆雁塔，溪角架虹梁。雨过闻幽磬，云开见上方。苔侵石磴滑，花拥洞门香。禅客探玄切，骚人觅句忙。汲泉寒井废，观郡古楼荒。白鸟巢危树，孤猿叫断冈。碑珉黄阁相，诗板紫薇郎。踪迹依稀在，文章大半亡。登临正吟赏，惆怅见斜阳。
眼见云林百虑消，人间静处即云霄。时时醉卧听流水，低拂垂杨欠小桥。
天地无情岁月磨，玉台寺里玉台歌。玉台不是函关地，颇怪朝来紫气多。
北溪真有道，出语涵芳鲜。觉彼群迷句，真与梅争妍。一花一太极，独立形气先。逋仙名浪得，未必知其然。
白日经行卅六回，飞蓬两鬓复连腮。倘教误入南塘道，当负黄金走马才。
肝胆了无寐，襟怀谁与同。更长头可白，烛暗火逾红。砚滴冰生瘿，星流气吐虹。林鸦先我起，鸣噪竟何功。
龙冈、漆水两交欢，纵意琴书做老闲。未得一言安海内，已输三箭定天山。肯容诗思妨心慧，岂使声尘碍耳还。信手拈来无不是，清风明月有何悭。
铭雀砚斋新印谱，七年前见景韩楼。萧萧风雨鮀江上，夜半题诗四壁秋。
笑脸流霞殢，歌樱吹雪香。盈盈花下立，多少断人肠。
闻名每恨不相识，相识梅关眼带青。雪干冰姿披宿雾，银钩玉唾丽繁星。居邻山谷传宗派，系出燕公有典刑。陶写风光吟咏了，更培勋业照青冥。
草铺平野树苍苍，游子登临倍感伤。鸿雁去边生客思，白云飞处望亲乡。山遮故国身难越，水接遥天恨共长。何日得归盱水上，一樽春酒寿高堂。
蕙圃何年入，重来物色添。美花红白错，佳果绿黄兼。字问停车久，诗题刻烛严。斯游兴不浅，太史或能占。未引习池水，先开蒋径门。盖亭茅是瓦，环墅竹为垣。鹿向荒篱过，虬从夹树翻。种桃应有地，安问武陵源。一丘忘拘束，半亩足盘旋。山月挂萝薜，松风入管弦。杯从苔上酌，醉即花间眠。三宿非留滞，清光自可怜。乍疑谷口小，旋觉洞天开。湖涌池光入，峰飞笔颖来。草玄知子独，作赋倩谁裁。游罢思离袂，愀然马首回。
洞天琳馆倚江城，一室崆峒昼不扃。白石无粮谁解种，黄金有道鍊还成。几时云气生秋雨，长夜丹光动落星。顾我正惭嵇叔夜，素书何处觅黄庭。
疑是杨妃在，怎脱马嵬灾？曾与明皇捧砚来，美脸风流杀。叵奈挥毫李白，觑着娇态，洒松烟点破桃腮。
午向金川过，宵从玉峡来。沙边双艇泊，灯下一樽开。剑气凌南斗，薇垣逼上台。遐方时恋阙，飞梦到燕台。
陇头水欲绝，陇水不堪闻。碎影摇枪垒，寒声咽幔军。素从盐海积，绿带柳城分。日落天边望，逶迤入塞云。
落尽樱桃，万点花飞一片。绣窗闲、初停针线。无情蜂蝶，争趁芳尘软。下香阶，欲扶还倦。游丝飞絮，好任东风吹转。恨垂杨、空庭又晚。遥山暮雨，泪染春江面。倚妆楼，罗帷频捲。
曾城启旦扉，上路落春晖。柳影缘沟合，槐花夹岸飞。苏合弹珠罢，黄间负翳归。红尘暮不息，相看连骑稀。
太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。
高堂鹤发正垂丝，司谏能忘嘱别时。几载望云劳远梦，三春抗疏订归期。君从臣有宁亲旨，儿抱孙歌祝寿诗。称意人间惟此乐，送君真动百姑苏。
东风漂荡灯如水。红楼望、倦枕恹恹慵起。衾麝惜余熏，熨旧寒醒未。染柳妆梅箫意懒，奈嫩约、黄昏犹记。愁理。问凌波庭户，深深能几。顽老著甚情怀，便良宵花月，多时无味。楚梦总关人，教看春何计。绛蜡流尘轻换尽，况更说、承平歌吹。闲里。恁过眼年光，空余清泪。
通方大隐好居廛，手段能如火里莲。九陌香尘乌帽底，一槔春水白鸥前。
松液香凝。澹幽姿一洗，若下宜城。甘腴小苦中山赋，千古齿颊春生。灯花喜，缸面清。爱竹港、冰泉落枕声。恰值刘纲夫妇、此日丹成。云峰翠殿画屏。更晴楼水阁，树拥烟横。留连光景中年，要歌管淘写襟灵。人间世，身外名。笑朝马晨钟梦易惊。且留看神仙，白昼地行。
密雨疏枝各自开，为谁攀折鸟衔来。东风莫更吹狼藉，留取馀阴护绿苔。
无那琵琶曲，重弹调转凄。自伤倾国色，故作背人啼。太液秋光冷，长门夜月低。流莺何意思，飞过掖庭西。
月宫千树倚云裁，应待秋来取次开。他日风云时际会，满看折得几枝回。
半壳含潮带靥香。双螯嚼雪迸脐黄。芦花洲渚夜来霜。短棹秋江清到底，长头春瓮醉为乡。风流不枉与诗尝。
持赠延陵剑，长途且伴君。斗间腾紫气，海上跃龙云。昔与张华佩，今成雷焕勋。楼船工业烂，此去靖妖氛。
钟阜白云边，桥陵锁暮烟。圣谟真远矣，王气故依然。玉帛诸番会，金汤万世传。谁陈根本计，有力可回天。
脱祸东奔壮气摧，马如飞电毂如雷。当时若不听弹铗，那得关门半夜开。
王世容，治无双。省徭役，盗贼空。
西风吹散美人虹，七子才名冷粤中。落日满城邻笛怨，酒垆人更吊黄公。为筑高楼贮绿珠，玉山醉倒遣花扶。买丝合把吴公绣，如此怜才旷代无。草堂遗集尽风流，欲问诗中几酒楼。依旧壶卢山色好，不妨才语谶千秋。青帘风紧酒微波，更遣吴姬压酒歌。莫问黄鹂巷边宅，山塘杨柳倍愁多。赎宅何须费百千，楼头酒客正酣眠。西州曾洒山丘泪，零落羊昙更十年。诗人老去半逃形，割宅空怜乞佛灵。舍与酒徒还更胜，秋楼吊月酹刘伶。
燕子归来细雨中。春来春去忒匆匆。绿窗人静下帘栊。昨夜新寒浑似剪，梨花香雪柳花风。海棠微褪几分红。漠漠春阴绣户低。悄来花下掩双扉。生憎蝴蝶傍人飞。六曲阑边红芍药，秋千架上绿蔷薇。踏青时节雨霏霏。紫陌吹箫唱卖饧。江南春色可怜生。杏花寒食雨清明。芳径倦飞三月絮，绮窗愁听一声莺。断肠心事故园情。翡翠衾温麝霭浓。芙蓉幔掩晚妆慵。疏灯红透碧纱笼。月转花梢人去也，倚栏无语寂寥中。罗衣不耐海棠风。
寒蝉乍咽，桥外停兰楫。一带江村残雨歇。听到五更欲断，淡月萧疏又秋色。这时节，梦儿乍成得。橹声苦、响偏急。记乌衣巷柳曾相识。捲起孤蓬，迢迢往事，一树无情自碧。
蛟龙徙窟穴，平地生湫渊。奔湍挟劲驽，倒射千山穿。玄云正朋兴，飞雨宙合悬。下踏不测溪，上戴有漏天。行与雷电斗，万足莫敢前。沾涂蔽四体，耳目玩已偏。愧闻叱犊声，力尽垄上田。一饱庶可冀，前村有炊烟。
宝峰嵚崎青未了，枕下滩声走白沙。谷口不应无小隐，桃源真恐有人家。寒猿饮水避帆影，槁叶随波上桨牙。苦忆南州徐孺子，归舟天际暮云遮。
秋入金疮祇自悲，十年弓剑老西陲。不须更赋从军乐，且和田园杂兴诗。
良宵胜地一时兼，南北轩窗尽卷帘。风度竹声凉细细，月摇江影白纤纤。谈当快处童偷笑，酒到酣时客唤添。渐近清秋天似洗，隔城遥出几峰尖。
皇朝鬯矣，孝容以昭。銮华羽迾，拂汉涵滈。申申嘉夜，翊翊休朝。行金景送，步玉风韶。师承祀则，肃对禋祧。
君行是我来时路，赠别因思旧所游。绿柳春风巢翡翠，碧芜寒雨叫钩辀。三冬气暖人挥扇，八月天清蜃结楼。风度祠前拜唐相，为言早晚便归休。
老子携筇杖，小童挑酒壶。遍寻泉石胜，引路倩樵夫。
赵尉台前散海氛，少年归汉似终军。襜帷晓送罗浮月，阊阖春开碣石云。制锦三城腾荐疏，挥毫五色见雄文。故人交戟应相待，献纳黄门奉圣君。
石油无用负春耕，顽古而今诉不平。根恋痴云频酝酿，香涵嘉穗蓄精英。漫教错与奚童借，却似凭他玉液成。倘遇元章应下拜，膏流沁口味愈清。
南生期免戮，葛相戒求闻。一自违丹阙，唯知恋白云。蝉无遮噪叶，豹有害身文。将老婴缧绁，深惭父母坟。
对坐累日或兀兀，忽语愁怀堕砰石。云溪之地卑而阴，苍崖怪柏森崱嵂。居来代谢四年春，藤筇踽踽人默默。万花汗漫新畴亩，危立味到秋萧瑟。对此双眼如枯兰，出言那可成谑悦。滟滟杯盅泛光彩，古人能之今嗟惜。白接蓠残敝驴宰，所存唯有世眼白。道根并与尘根深，盘礴吹烛瞢对壁。此语语君君欢未，恐或冰炭摧肠急。绿鬓红怀似可恃，黄尘白日去飘忽。我额凹凸三鞋纹，尔髭飒飒抹黑漆。旧梦积苔委芜荒，世事滔滔日相逼。衣食纠构竭膏腴，略能温饱如行乞。似此欲语语先移，但指窗月微茫色。吁嗟语者发深机，语不得语何如敌。中宵叨叨内热沸，跣足科头扯秃笔。与君诵后不必存，散与魈魅消永夕。
安得惊心语，疑真幸未真。谁能知我意，天乃夺斯人。京国同游地，江湖独坐身。更堪风雨夜，愁绝欲沾巾。
老作三公经献寿，临时犹自语差池。私从班里来长跪，捧上金杯便合仪。
木落山不蔽，水缩洲自献。寒日晚更明，村巷曲折见。小妇鸣机杼，童子陈笔砚。农家虽苦贫，终胜异乡县。君看宦游子，岂无坟墓恋。生死在故乡，切勿慕乘传。
啼罢荒鸡衰雁接，荧荧寒焰窗犹黑。欲别重将酥手执，行又立，门前瘦马嘶残月。递得金鞭红袖湿，回头已被疏林隔。独倚高楼看去辙，铃音绝，纤腰凭久雕阑热。
花间无主竹篱空，小径斜穿曲巷通。赖是暗香能不息，短筇破帽得相逢。
万井中原半犬羊，纵横大剑与长枪。昼烽夜火岂虚日，左触右蛮皆战场。丁鹤未归辽已冢，杜鹃犹在蜀堪王。此生不识连昌乐，目送孤鸿空断肠。
谁向空门学布金，新开龙藏树祇林。衣裁薜荔头陀制，人类莲花不染心。幡影到溪成梵字，经声出阁总潮音。氤氲细细灵香散，识得诸天莫外寻。
光佑晏宁，惠慈燕喜。寿仁并崇，家邦均祉。懿文交举，壶册嗣美。维亿万年，爱敬惟似。
夕阳红湿柳波翻。花港落英繁。何曾花柳禁风雨，奈纵横、风雨无端。闲弄鸱夷烟水，饱看西子湖山。奉华堂里按歌鬟。歌舞几多番。环堤灯火笙箫闹，蓦何来、白雁声酸。游艇至今如织，昔人去后谁还。
桃李深酣日，池塘浅试春。霁晖摇远水，新暖软游人。生酒清无色，青梅脆有仁。烟钟能底急，催我入城闉。
宝钿云和玉禁仙，深含媚靥袅朱弦。春风不怕君王恨，引出幽花落外边。
藉甚宣城郡，风流数贡毛。霜林收鸭脚，春网荐琴高。共理须良守，今年辍省曹。平生割鸡手，聊试发硎刀。
乱后游畿辅，春深览物华。英雄皆好武，壮士半无家。一路生春草，千门闭落花。寻常开正殿，游女驻香车。
匹马层冰淮上来，名花相赠与亲栽。东风十日看将近，遮莫三春烂熳开。嫩梗泥封不怕寒，移来新傍石阑干。丹葩绿叶关心待，翠幕金尊著意看。嘉名一一署周藩，黄紫还谁数洛阳。秀色定知誇绝代，此花真不愧花王。异种传来百宝装，花开应不比寻常。春城定惹游人看，泼却新醅满瓮香。
高山人唤作南楼，便作篇章说事由。却得村翁亲说破，南劳即不是南楼。
横空一道水晶墙，又似珠帘百丈强。旋废旋兴惊叠换，易生易灭适如常。云门高奏齐天乐，玉柱频生射斗光。红了滩前半江水，莫疑身又历沧桑。
铁泉一漱一潺湲，一落乘虹又一源。若向东流更东汇，兼天波跃更无端。
父老依稀说六朝，当时伯气巳全销。新亭别泪何须堕，古井妖魂不可招。爪步客帆朝带雨，长干僧艇晚随潮。行人不用誇天堑，南北舆图总属尧。
聪明用处翻多暗，机巧萌时正自痴。若识圣门持敬味，临深履薄更何之。向来屡著敬斋语，正恐多言意未明。今日报君惟一句，工夫端的贵躬行。
日月行天自汉家，十年京洛恨无涯。儿童不识乡园事，竞说江南春后花。
早有栖山饮谷情，东溪犹向梦中横。月临岸竹凝烟气，风落岩冰作磬声。游世惯看悲喜剧，娱心唯听鸟虫鸣。淹留近郭虽非隐，却免群居话重轻。
我不学寇丞相，地黄变发发如漆。又不学张长史，醉后挥毫扫狂墨。平生绀发三千丈，几度和云眠石上。不合感时怒冲冠，天公罚作圆顶相。肺肝本无儿女情，亦岂惜此双鬓青。只忆山间秋月冷，搔首不见髼松影。
神物有显晦，两美期必合。重宝传周京，彝器纪汉腊。缅思鼓鞴初，星躔各千匝。匹如剑雌雄，延津未相狎。一鼎蹲祗洹，万古不摧拉。远傍焦先庐，江云护重沓。粹质惊蛟螭，宝气烛阊阖。文奇云雷旋，状古饕餮压。格右释最精，内门辨尤洽。无专暨世惠，一一参秘笈。铜狄休夸仙，石碣倍胜猎。流传夏商后，锡命孝思答。过客事摩挲，不暇探梵夹。矧夸赋玉带，处士留赐牒。巍然独称雄，何物足相躐。祭器共扶风，炎刘司职纳。锓铭认定陶，封地济阴接。辞虽异都仓，孝元事殊协。想赖调滑甘，用享沸吹喝。形兼盉匜卣，腹受升龠合。降神酒酾鬯，升馨气焚蒳。井火类灰灭，劫焰甚波涾。玉鱼随销沈，金碗枉嘬遝。旧物留烝彝，新占非噬嗑。端合俪郏鄏，法物得双恰。京口舟可航，安用瀹济漯。载将东京遗，兼叩西竺法。并峙辉旃林，分别照花塔。制殊齐钟悬，响类粥鼓鞳。或可藏毒龙，未许饲怖鸽。联同奎壁珍，铸岂金铁杂。永镇枯木堂，世守白足衲。佳话佚前代，胜事载新劄。跋过醧舫工，句夺蚕尾惬。何时三诏峰，一棹问禅榻。试手量铉铣，论古谢噂誻。吉金得奇耦，我佛笑且嗒。岐阳共瑰怪，汾阴任萧䬃。郦家注重翻，甄丰本同拓。胜寻瘗鹤铭，江浒屐频蜡。
万木云深隐，连山雨未开。风扉掩不定，水鸟过仍回。鲛馆如鸣杼，樵舟岂伐枚。清凉破炎毒，衰意欲登台。
灵师殊可尚，颇不类浮屠。托迹虽依佛，留心独喜儒。风尘倦京洛，水石隐句吴。破寺杉松老，南归旧隐孤。
一自王之国，于今二十年。了无纤芥过，都是孝慈然。
纵横驿路息吟肩，漫说明朝雪霁天。倦整行囊衫尽湿，独醒长夜枕频迁。邻家饭熟饶情话，渔市人归数酒钱。赢得竹居今住竹，一编怅触别时筵。
水痕秋落蟹螯肥，闲过黄公酒舍归。鱼觉船行沉草岸，犬闻人语出柴扉。苍山半带寒云重，丹叶疏分夕照微。却忆清溪谢太傅，当时未解惜蓑衣。
可人秋月满楼光，明发谁教促去装。清梦尚随灵寿杖，兼金难觅返魂香。前周后鲁知何日，北斗南箕各一方。惟有训辞长在目，要看千里作寻常。奉来庭训日周旋，宦业无成浪有年。爱日自缘心事切，辞官非为里居便。陶钧妙手宁须我，蝼蚁微忱莫动天。离思更将秋色远，晚江孤雁落霞前。
奇士束科目，炯如金在沙。孤吟娱草带，几度见槐花。此举衣才绿，相看鬓欲华。泥金墨犹湿，已报熟葵瓜。三十年朋友，诗筒几往还。君才游宦海，我正赋囚山。滩鶒何时下，沙鸥镇日閒。升沉踪迹异，心事却相关。初宦南游日，去年西啸时。岂无风竹兴，剩有雪梅诗。一尉聊且浼，诸公定见知。勉旃行好事，远业此其基。是邑经兵火，今才补少痕。要教民击壤，毋遣吏椎门。文惠残碑在，坡仙醉墨存。公馀勤物色，幽兴入琴樽。
燕山秋欲暮，摇落思难裁。共是他乡客，宁忘九日杯。悲秋翻恨雁，怀土懒登台。却忆龙山会，狂歌意转哀。重阳怜令节，况值此秋晴。风急轻鸿翼，霜迟逗菊英。插萸乡国事，落帽古今情。聊复凭杯酒，陶然醉友生。
万般游戏国如狂，天派余为冷演郎。出未宦成名达御，处无物望德薰乡。担承儿女千斤柱，洗刷烟霞百段肠。老至逃禅倒应尔，初非入庙即拈香。八龄惨忆乱离辰，戎马惊惶粤匪尘。总角交多罗黑籍，万头鬼幸脱红巾。冲风犯雨身婴疾，给米输薪谊笃邻。教养成人艰十倍，空将双泪报双亲。生活年年讨六经，庭呈羔雁愧兹深。明知造化弄人巧，不悔文章丧我心。博弈场中争树帜，烟花队里乐挥金。壮年嗜好较人甚，病挽膏肓痛下针。诗逋酒债负昏昏，无计清消只罢论。容我护持乾净土，管他错认是非门。权将子母希分润，愧乃须眉语感恩。独未满怀新政府，三纲破坏古乾坤。生丁末造固无何，怪怪奇奇视古多。番妇来宾迓凤辇，校儿合队唱蛮歌。显凭历史翻陈案，暗讳和戎倒太阿。五道发皇推火德，灯光嚇退月姮娥。依样葫芦最入时，不谐于俗我何痴。偶沾霖雨蛙齐闹，远逸风尘马怕羁。醉后乱挥张旭草，梦中甜咏陆游诗。累传家世留清望，忍著淤泥半点缁。小影依稀绘就初，愁工叔宝病相如。坏裳为裤平生技，饮水思源一卷书。自祭陶潜非迓俗，送穷韩愈或欺吾。和盘推极乘除理，曾把吾庐号旷庐。萼梅抖擞小园中，休妒模糊一腐翁。世至道衰无善象，人虽裸长不离虫。借花送日且浮白，易药馀年当运红。一甲已登殊望外，却忘胪唱报诸公。
途逢浑似梦，惊定始开襟。万里又分袂，几时重盍簪。诗书仍努力，穷达莫殊心。邈尔云山外，频频忆旧吟。
若将湖比镜，湖光镜不如。若比醉中人，脱身堕太虚。谁开湖上岛，新篁绿未齐。齐时应嘱付，合有凤来栖。岛上楼堪画，湖山敞画屏。不有楼居者，历历为谁青。萧萧芦荻边，载酒趁斜阳。醉来疑作梦，捩柁过潇湘。清夜闻钟鼓，朝来荐鸡黍。庙古不知年，沧浪问渔父。一坞深复深，见花不见树。人间可避秦，何必桃源路。林公旧地馆，桥畔草萋萋。百年歌舞地，閒在夕阳西。春林翠欲流，繁芳发罗绮。前日是张家，今朝又姓李。
五云宫锦绚乌纱，早步璿霄宠命嘉。郇黍召棠新政绩，玉堂金马旧声华。文光高烛三千丈，恩泽潜敷百万家。试问李膺舟上月，几时重与醉流霞。
堂堂司寇公，族姓原自古。支流入汉唐，浩渺无寻处。子瞻得家法，自少不勤苦。戏剧入场屋，名声振寰宇。凝思肤寸云，落笔万点雨。中间触机阱，窘若带箭虎。坎轲连交游，冻饥及稚乳。归来直玉堂，得失亦相补。顾我縻一官，未即江海去。裳衣裹穷猿，系以三尺组。知公心胸中，坦不置城府。漫刺犹可持，还当谒文举。
冬深水涸未潺潺，数萼梅依翠竹间。待折归来占清赏，不须移近小屏山。
东唤拿妖西捉魔，道高不患助无多。加盟且喜群仙会，一跃三星得并罗。
孤城吹角海天秋，白首黄云相对愁。苏武不归沙漠漠，管宁空老梦悠悠。一灯说鬼三更雨，八口谋生十指牛。谩向荒原高处望，弩台东去水西流。空啼蜀魄怨吴钩，老大无端倚戍楼。白骨聚鸦寒带雨，荒城宿虎夜横秋。一绳度地千年镜，万里窥天六月裘。汉水自流秦塞断，那堪回首白蘋洲。
草长荒三径，桐阴满四邻。青春如过客，白日属閒人。迸笋争篱出，残花落地新。几时寻要术，吾亦学齐民。
世间命薄有谁如，僵卧空山梦亦孤。三尺窗前灯半死，万重云外雁相呼。久贫仅守残书笈，未死犹须几酒壶。趣办一棺那得缓，古人四十揣头颅。
淡淡闲云野日黄，城南春服紫霞香。弦歌声里天峰寺，绿树重阴午梦长。
江流澄色碧于苔，夹岸山花次第开。柔橹声声向晚转，轻帆片片逐风回。闲云缥缈横遥渚，疏雨空濛洒落梅。可是虚无图画里，支筇徙倚漫徘徊。
江湖吹雁一声秋，便合如人酒拍浮。南渡百年无旧事，中原积代有前修。竞传家国恢疆土，必定公卿运策谋。野处何尝知理乱，谈边遮莫话边愁。
得失在跬步，杨朱泣路歧。变易在俄顷，墨翟悲染丝。人心有取舍，爱憎随相欺。八骏虽神逸，绝尘犹可追。
买得吴门宅，归来自种花。春风未歌彻，东岱已魂赊。昔作千年调，今为一日嗟。人将镌美德，磨石取江沙。
承乾谋父保天年，青雀图兄亦两全。隐刺诸儿却孥戮，一私知隔几山渊。
昔日陶彭泽，何尝见督邮。江淮宽运漕，幕府得优游。故旧谁青眼，功名要黑头。相思怀抱恶，注目倚南楼。
维岳生台辅，于时正典刑。我尝同政府，公早谢明廷。官贵跻三少，身閒越八龄。所难惟寿算，岂易是康宁。求旧心犹壮，寻幽足未停。宋都俄暂别，吴语喜重听。宗契今逾厚，交情久可铭。摛辞工咏物，吐屑妙谈经。岚色迎红旆，湖光动綵舲。游名多写壁，燕席旋张屏。忽遇瀛洲客，新辞使者星。承恩来玉陛，涖事傍沙汀。厌赏尘中景，思登野外亭。爱忘嘉意重，溢美雅章形。叙远才超绝，搜奇思杳冥。道山宁久去，归路入云青。
得道年来八百秋，不曾飞剑取人头。玉皇未有天符至，且货乌金混世流。
谁是图南孰草莱，男儿须拟出群才。试将前哲依稀数，卿相何曾有种来。白日西飞东逝波，无闻吾已愧蹉跎。后生堪畏还堪惜，可使光阴只漫过。
达磨将身带履归，殷勤分付钵和衣。更和衣钵将归去，免与中原讲是非。
河上飞花入酒杯，东风停棹此徘徊。沿堤细柳春先发，背水孤城晚自开。白鸟远从淮上没，青山多向沛中来。扁舟明发彭城郡，访古应过戏马台。
今夕何夕兮，露下庭荷。今夕何夕兮，得与美人同歌。山有木兮，木有柯。水有鸟兮，鸟有罗。何接美人之慷慨兮，乃使我泪下而滂沱。
青青江橘映秋堂，浥露含风亦自香。行处寻常供独玩，霜前三百莫轻尝。风流雅称离骚颂，品味珍收本草方。寄语湘灵须爱謢，待充包贡入明光。
萧萧残雨过横塘，翠幕生波入坐凉。淡日映云微透脚，暖风翻叶更成光。墙头早杏青丸小，水面新蒲绀尾长。鱼鸟沈浮斋吏散，恍惊身世在濠梁。
阿閤梧桐第一枝，朝阳快睹凤鸣时。西江才学推虞集，北斗声名仰退之。直道敢抛君子志，中情还有正人知。青青谁似霜台柏，耸壑昂霄更有期。天衢早岁蹑仙踪，金榜红霞绚海东。陈策汉廷推董子，明刑司寇数苏公。一襟气与秋天杳，千古心涵晓镜空。两见名藩持宪节，清霜随处踏春红。
颗颗苞甘液，年年饫老饕。绝胜九千岁，三度窃蟠桃。
微雨收难定，孤云远自归。晴丝轻相逐，燕子不停飞。回岭通群绿，清光绕四围。天情随意缓，珍重径莎肥。
苕霅水能清，更有人如水。秋水横边簇远山，相对盈盈里。溪上有鸳鸯，艇子频惊起。何似收归碧玉池，长在阑干底。
杂虏横戈倒载斜，依然南斗是中华。金陵旧识秦淮气，云汉新通博望槎。黑水游魂啼草地，白山战鬼哭胡笳。十年老眼重磨洗，坐看江豚蹴浪花。
海外亭亭晓镜升，仙槎谁道兴难乘。遥闻桂子飘灵隐，忽忆涛声满广陵。夜永缓倾金凿落，人闲长坐玉壶冰。懒随道上遨游子，裘马红尘浪自矜。
春阳恰照空园，晓莺啼倦残红冷。芳魂无据，冰帘斜扑，乱抛芳径。力弱丝游，心疏蝶过，召还烟景。问余春未远，悠扬何事，依然就，风中影。门外晚寒犹逞。正无聊、断肠人醒。新巢燕子，衔来尚湿，小楼初暝。露重晨留，泥香夜葬，沾衣微省。更一溪、暗水吹成罨画，绣萍千顷。
池阳太守年六十，犹有八旬翁在堂。白发还为稚子舞，斑衣自学老莱装。松高百尺根如铁，菊至重阳花更黄。远我不随宾客后，双溪同进紫霞觞。
忆罢仪曹试，登门语更亲。故怀如昨日，一醉赏馀春。佳句犹沾墨，遗编竟掩尘。烟云变朝暮，感慨独伤神。
幔钩绳，复斗穗。寒夜美人半睡。云掩絮，月胧明。枕函亭钏声。蚕烛耀。飞蛾绕。门外乌啼难晓。燔蕙烬，隐纱笼。罘罳划碎红。
肩舆直上妙高台，极目秋空亦壮哉。山势重重云里出，江流滚滚雾中来。兴王一代誇形胜，霈泽千年被草莱。登览平生最奇绝，不辞倾倒菊花杯。
结金冠子学梳蝉，碾玉蜻蜓缀鬓偏。寝殿垂帘悄无事，试香闲立御炉前。
竹凉侵卧内，野月满庭隅。重露成涓滴，稀星乍有无。暗飞萤自照，水宿鸟相呼。万事干戈里，空悲清夜徂。
玺书来万里，鼎足许三分。解道为忠易，谁知以孝闻。
繁华催送。人世恍然真一梦。何处笙歌。水殿风来散败荷。饥乌啄肉。回首都亭三日哭。国破城空。残照千山泪点红。
高楼百尺修木尾，对面南山翠相倚。凭栏谈笑青云里，秋标摩空日色死。海风萧萧东万里，吹襟洗鬓清如水。下视黄埃浊波起，车马纷纭只蝼蚁。
诗梦如烟堕水村，前溪夜雨长新痕。晓来聊展一编坐，无数乱峰青到门。
洞庭千古月，湘水一天秋。凉宵将傍三五，玩事若为酬。人立梧桐影下，身在桂花香里，疑是玉为州。宇宙大圆镜，沆瀣际空浮。傍谯城，瞻岳麓，有巍楼。不妨举酒，相与一笑作遨头。人已星星华发，月只团团素魄，几对老蟾羞。回首海天阔，心与水东流。
万事本无心，宁容意虑侵。方池唯贮月，修竹不栖禽。地静饶真趣，风长展梵音。有人重税驾，经宿乐幽林。
潇洒碧玉枝，清风追晋贤。数点渭川雨，一缕湘江烟。不见凤皇尾，谁识珊瑚鞭。柯亭丁相遇，惊听奏钧天。
日约绣绷长一线。
放马野田草，路回登古原。鸡鸣桑下屋，牛卧雨中村。薄日浮山影，长桥下水痕。煌煌中使出，束帛向陵园。
朱襦千里变，金弹一分增。入口蜜相避，怀归谁不能。
黄黄衣，娇娇语，冷耳闻之乱心绪。安得深止于丘隅，一任弄出调阳律吕。
漫天大雪催新句，可恼东坡下韵严。黄鹤诗佳应阁笔，葫芦样好也题盐。月明野水横孤艇，花满寒枝压矮檐。白玉合成兹世界，大观犹忆华峰尖。剡水自弹安道曲，东郊难驾邵雍车。白当三腊占为麦，飞向长筵看是花。落落不因人便热，飘飘一似我无家。严寒绝少炉中炭，又向樽前两手叉。
巧发过如虿毒，困斗尤防兽穷。老种有骑河语，小姚无劫寨功。
赵侯佳公子，妙伎数三绝。对君如春水，熇熇消内热。一为药石误，良会能契阔。便当亟相过，共此良夜月。
上巳由来纪胜游，春深带月共登舟。诗从河岳争千古，人是中原第一流。锦缆似随双剑合，玉箫还傍夜珠浮。诸君视昔能无感，风景依然晋代愁。今夕岂非良宴会，关西江左共登坛。星临万舸传杯暖，剑聚双龙出匣寒。酒到夜深生气槩，诗成水际得波澜。相看各有行藏意，金马何尝却钓竿。
掩昼娇春敛恨浓，莲包欲实又成空。都缘不肯为云雨，开落非关一夜风。
我生寡行役，敦敦守书案。少长太湖旁，临涯渺无岸。朅来京国游，涉江已三叹。浊流益奔驶，疑向银河乱。今将事澥东，宠命贲冗散。皇灵畼九垓，当险敢云惮。衔纶出区夏，邮签浩难算。八千闽越路，未及溟程半。涉川守忠信，古人宁我谩。兹游纵目初，奇绝平生冠。
近有平林远有山，先生无日不开颜。杜门有味心千古，何用浮名落世间。
善才三两弄蛮弦，水马如飞欲上天。羡杀金花倭帽客，夺标能得一婵娟。
鱼轩月冷锁深帷，怪杀冰人不此知。尘鞅鹿车飞尽处，辘轳金井断牵时。不嫌荆布安常分，只望诗书可疗饥。一段姻缘全未了，鱼轩月冷锁深帷。
万里征尘拂袂初，骊歌促别意何如？已看蜀道非难上，谁说长安不易居。作客仍依王俭幕，故交好借惠施书。知君负米缘情切，早寄乡音慰倚闾。
漠漠春云晚自生，广寒宫里未为清。花深曲水潺湲出，柳暗长廊胧?明。月近频移鳷鹊影，庭空自乐鸟乌声。此时欲寄王摩诘，字字烦君子细更。
深闭柴门水竹村，是非荣辱总忘言。舍生只惧本心失，犯患谁知尊足存。居士病来惟卧室，翟公客去莫书门。人心日月无今古，世道何曾顷刻昏。精诚可使岳云开，浊世狂澜挽不回。苍狗白衣从物变，青山流水唤人来。交游莫作宣明面，气燄终成内史灰。我有长波一归艇，枕书春睡兴悠哉。
清泉白石锁柴关，豪气销残梦寐间。屈指百年惊渐老，回头万事不如閒。悠悠落日牛羊下，策策空林倦鸟还。唯有丹心依旧在，浮云望断海中山。
倾城直欲作干城，忠孝由来出至情。异代有人还继武，桃花马上请长缨。
晨风驱宿雾，淑气飏晴曛。春过未逾半，花开到几分。无聊常自语，有信苦难闻。赖有朋知在，相看意颇勤。志穷名愈晦，道在命何悲。得失惭求剑，凄凉陋泣岐。日酣花弄色，烟重柳颦眉。遥想春光好，令人喜复疑。半生蒙帝力，十载侍枫宸。视草分莲炬，宣麻染凤纶。莺声双阙晓，柳色上林春。惭愧云泥隔，葵心向日频。故山瓯浦上，先陇白云边。湖水涵春碧，松花落莫烟。盘餐寒食雨，箫鼓太平年。两地相追忆，伤心一惘然。亲寿过耆耋，庭闱隔岁年。班衣尘满箧，衰鬓雪盈颠。爱日孤衷切，惊心百感煎。痴儿俱幼弱，谁为奉周旋。深闺春寂寂，孤影思迟迟。乌鹊兼忧喜，莺花叹别离。洛城张籍句，鄜月杜陵诗。久乏鳞鸿便，何由寄所思。遥思诸阁老，济济集彤闱。恩宠超常秩，奎躔耿夜煇。黄封分内酝，春服换罗衣。料得多垂念，其如信息稀。露凝蛛网湿，花落燕泥香。蝶影斜穿竹，人声笑隔墙。途穷心自得，迹遣境俱忘。矫首看飞翮，悠然兴趣长。涸鲋思甘泽，归鸿翼顺风。物情资化育，生意蔼昭融。树色烟霞外，湖光罨画中。故园天共远，时得梦魂通。春声檐雀噪，晓色曙烟收。载酒怀同辈，寻芳念昔游。湖山双短鬓，身世一归舟。夙愿行当遂，閒云任去留。
昔日已前家未贫，苦将钱物结交亲。如今失路寻知己，行尽关山无一人。
春风蜀栈青山尽，晓日秦川绿树平。
夏雨涨黄流，夜鸣邻船柁。乘危冒险人，不识西山饿。
篱落新烟少，江村古塞遥。长林收夏榷，残烧长春苗。颓屋燕双入，微风花乱飘。那堪正水宿，城柝复萧萧。
复作江城客，萧条亦自悲。行吟渔父侧，长跪老人时。雨减惟腰带，霜惊是鬓丝。沙边一寒鹭，孤立有君知。
长铗驱驰日色沉，一樽对影倍萧森。凭将燕市和歌泪，洒到陵阳石里心。
冷热衰盾之日，清和夷惠之风。天运自有常度，世态人情不同。
画楼十日春阴，晚风吹作冰花转。初冬中候，应时呈瑞，几年未见。沽酒寻梅，就中此兴，撩人不浅。更露堂添得，虚窗夜白，清于水，光如练。我老久谙世味，最欣然、人安米贱。蝗蝝入地，麦旗掉垄，翠翻平甸。大犰清边，为民祈谷，睿思何远。在词臣合取，元和贺例，拜明光殿。
碧流春色海天宽，岛屿苍茫雨后看。半棹斜翻云影碎，片帆遥送浪花残。沙浮曲岸渔人宅，树隐孤村战将坛。曾是昔年歌舞地，寒城寂寂暮烟寒。
朱砂峰下楞伽寺，白发僧生乙丑年。乞我一杯清净水，为扶脚力上层巅。
小院夭桃开未。帘卷东风相对。芳讯倩谁传，孤负韶华明媚。心醉。心醉。尝到一春滋味。
阑干小。几处金银花绽了。香入兰闺晓。东家蝴蝶飞来早。奁镜悄。莫使扑轻罗，留伴秋光好。
见时羞。别时愁。两次三番不自由。教侬怎罢休。倦梳头。怕凝眸。明月光中上小楼。摄山红叶秋。
青山绕招提，危磴迎屐齿。泉声去悠悠，秀色来亹亹。定林得幽处，胜践发新喜。当年手种树，来禽杂青李。横斜照壁诗，平淡如止水。尚想扶风帐，横经多士子。奈此后学徒，发冢用诗礼。朝回丹青像，暮撤配食簋。空馀古祠荒，老木寒藤委。遗像犹便便，念往悲复起。举似与山僧，山僧岂知此。日暮归去来，林深足荆杞。
闻道诸郎长似林，临池已遣学山阴。信传鸿翼兼双砚，物比鹅毛表寸心。书札总无缘懒病，襟怀堪寄有孤吟。归装准拟随春色，岁酒须留待细斟。
九万鹏霄振翼时，与君同折月中枝。细思淳化持衡者，得到于今更有谁。
色养倾诸子，高名重一时。足为丞相喜，岂计外人知。
万口同喑此一时，孤臣心敢望天知。相怜鲍管愚难及，并作膺滂死不辞。丹槛雷霆回草木，党碑风雨护蛟螭。丝纶高阁多黄发，缓带鸣珂自委蛇。
圣水烹山茗，玄谈启石亭。井梧飘一叶，桥鹊度双星。骨立肝心赤，衣披尔我青。节期欢聚首，丝管夜同听。
耻学山人赴辟书，勇随使者驾轺车。横经久合居高座，上冢应须过旧庐。黑夜文星南斗外，青冥鹏路北风初。来期莫落梅花后，待诏先生席正虚。
此山名大梅，驱车入山麓。试问山中人，山名竟谁属。禅家开道场，为说梅子熟。仙家指为岩，曾此隐梅福。或云古有梅，其大蔽山谷。至今二梅梁，灵响皆其族。他山抗惊湍，禹祠横殿屋。三者尚谁凭，禅师有遗躅。馀皆不可辨，安得究图录。但爱山又山，乔林间脩竹。
疏疏天上星，淡淡池中水。潜鱼静夜澜，明珠在波底。照见素人心，上下亿万里。纤云隔不住，大风吹不起。
移家避寇逐行舟，离思茫茫正值秋。银箭水残河势断，碧空云净火星流。机中锦字论长恨，江上青山忆旧游。自欲放怀犹未得，客情终日在眉头。移家避寇逐行舟，对泣风前类楚囚。总为浮云能蔽日，更无鹰隼与高秋。山牵别恨和愁断，树失河声绕郡流。日暮长堤更回首，云山漫漫使人愁。移家避寇逐行舟，百感中来不自由。秦地故人成远梦，汉家宫阙动高秋。云拖雨脚连天去，水带离声入梦流。谁念为儒逢世难，寂寥灯下不胜愁。移家避寇逐行舟，野水无情处处流。人世几回伤往事，愁心一倍长离忧。山中夜度空江水，石室烟涵古桂秋。惆怅此时频送目，蓼花凄冷露花浮。
太古淳音久已亏，多君妙指善医治。高山流水意虽在，白雪阳春和者谁。不放惊飙侵涧户，只容明月侍帘帷。满堂宾客俱倾耳，共失芙蓉漏转时。
因探梅花踏晓云，隔墙时有暗香闻。枝头才漏春消息，便带春愁一二分。
高笛横空，柔弦静月。流萤几点都清绝。坐来新露下梧桐，小凉时过罗衣摺。云练孤飞，河绳低掣。百虫声里尘情歇。十年消受是真闲，梦魂较比当时贴。
庭雪初消月半钩，轻漪月色共相流。玉人斜倚寒无那，两点春山日日愁。红深翠浅最芳年，闲倚晴空破绮烟。何似美人肠断处，海棠和雨晚风前。
频年承乏选贤关，自惜生居黍谷寒。雠尽加三难自暇，听残敲五敢求安。蒙恩邂逅真多乐，已事分飞亦足欢。从此尘劳能脱否，待寻蜀客试占看。
暑往寒来，被日月循环进退忙。春秋更变，枯荣迭运，几换风光。人生催促，断送沉腰，皤貌俱尪。至无常，有满籯金玉，救护无方。参详。轮回猛悟，豁开心地养元阳。手搏天地，身生万化，空界游扬。死生挥断，跳出世网、真相清凉。道情昌。证三时了了，千古堂堂。
旧宅西来无一里，别成农屋傍长川。真堪习静如方外，虽可为家尚客边。赁地旋添栽秫垄，凿池新滀沤麻泉。北窗最爱虞山色，也似香炉生紫烟。散发休休依灌木，洗心默默对清川。一春富贵山花里，终日笙歌野鸟边。聊可幽居除风雨，还劳长者访林泉。留题尚在庭前竹，淡墨淋漓带碧烟。粝饭粗衣常自足，犹胜杜甫客西川。老妻课佛清斋里，幼女鸣机夜火边。几树凉云散高叶，一溪明月泻寒泉。寂寥草座无人伴，自起添香看篆烟。人爱吾庐吾亦爱，秋原风物带晴川。兰甘幽约宜阶下，竹助清虚要水边。只好荫茅同背郭，何须蓄石慕平泉。苦吟自觉多新病，华发时笼煮药烟。比屋千竿见高竹，当门一曲抱清川。鸥群浩荡飞江表，鼠辈纵横到枕边。弱有添丁堪应户，勤无阿对可知泉。春来有喜将于耜，自作朝云与暮烟。鹤毛鹿迹长交路，荇叶蘋花亦满川。炙背每临檐日底，曲肱时卧树阴边。一区绿草半区豆，屋上青山屋下泉。如此风光贫亦乐，不嫌幽僻少人烟。
东风作雨浅寒生，梅子传黄未肯晴。戢戢箨龙头角就，温云缭绕变江城。
山鸟啭晴日，独行风满林。涧花薰野袂，岩水溅幽襟。侧石惊新滑，垂萝爱近深。萧然此清兴，不似戴华簪。
徵书北阙朝朝下，不见东山起谢安。黄阁两朝心自赤，苍生四海泪曾乾。云霄桃李犹门径，岁月丝纶只钓竿。舟楫愿公长好在，风江日夜有波澜。
朝出玄武门，云垂雨忽冻。登登天柱山，千盘堕澒洞。峥嵘逾巴阆，槎牙过秦凤。陟岭如累棋，下谷疑入瓮。心俯尻益高，足缩目先送。敢嗟鸟兽群，稍喜徒旅众。我有大羽箭，丽龟辄命中。于菟昂其首，饮羽乃不动。道旁松合抱，巨可任梁栋。惜哉野蔓缠，不蒙匠石用。绝顶见岷山，青城亦伯仲。一气连诸蕃，三州实西控。太平幸无事，左髻时入贡。念彼松姚戍，坐甲苦饥冻。俯临陆海雄，仰视天宇空。长啸千仞冈，出险忽如梦。
青山四面拥江城，暮角声中淡月明。自倚阑干生白发，无心行乐趁春晴。
江南岸，云树半晴阴。帆去帆来天亦老，潮生潮落日还沈。南北别离心。兴废事，千古一沾襟。山下孤烟渔市晓，柳边疏雨酒家深。行客莫登临。
丈人昔未遇，垂钓此溪中。不感风云会，谁知八十翁。晚枫渔浦暗，春草猎原空。独今千载下，怀古意无穷。
乘鸾缥缈过三山。游戏下人间。金尊不辞频倒，春色上朱颜。依暖玉，掠风鬟。语关关。惟愁漏短，雨散云飞，骑月空还。
似絮晴云惹碧空。香销愁坐小房栊。门前何处觅行踪。三月暮，万山重。无数桃花映眼红。
閒看是斯文，无秦拟自焚。病来兼万事，休去负深云。直语时多忌，幽肠俗不分。如何麋与鹿，犹此傍人群。
晓日牙绯下九天，离亭相对朔风前。来朝共上南山祝，去路回瞻北斗悬。客里杯长频驻马，道中波暖更乘船。寒梅古柏西江署，屈指风光又隔年。
闻汝还家后，逢时俶扰初。艰难仍被寇，墨绖却离居。边徼犹多故，山园未可锄。棠陵幸襄事，亦得慰区区。
我哭史公，便料得、史公笑我。经年矣、新花才寄，旧坟一朵。露压云理黄土冷，风吹雨打青衫破。愿梦中、夜夜共吟诗，同高卧。离和合，互因果。哀与乐，相功过。算浮生草草，千缰万锁。自古圣贤化朽壤，只今荆棘走磷火。但拼他、烈酒沸心肝，言行错。
省识园蔬叶二分。仙踪幻出碧罗裙。小青莫不是前身。扑向花丛浑似叶，倦栖芳草梦无痕。绿天深处认难明。
奄奄江左是何时，能破苻坚百万师。两岸烟销淝水白，数声鹤唳鬼神知。儿曹大捷偏安日，元老千秋一著棋。圣代即今家四海，仓皇国手可看谁。
治音安乐绍熙初，试听咸韶可并驱。鼗武磬襄奚足数，作成从此不愁无。
皇矣上帝，神格无方。一阳肇复，典祀有常。豆登丰洁，荐德清香。棐诚居歆，降福穰穰。
节近元宵灯火灿，酒阑已是三更。雾都回望寂无声。飘然归去也，拂袖夜风轻。一叶兰舟随浪远，伊人兀自牵情。翠峰簇簇水清清。只疑花影动，欲向画中行。
罗带江头蜕绣衣，人归香草谢家池。祇今玉树埋何处，惆怅僧房认得诗。
侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。满目平芜无足玩。南冠未税徒增叹。万里庭闱安否断。形魄散。此身何暇穷游观。
照水冰如鉴，扫雪玉为尘。何须问今古，便是上皇人。醉卧茅堂不闭关，觉来开眼见青山。松花落处宿猿在，麋鹿群群林际还。
寺外青骢拥月题，寺中笑语逐云低。不知春色老不老，来访禅林西复西。心地虚明檐外竹，舌声长广眼前溪。幽寻寓我清凉境，何必羁愁念故栖。
东皇应妒丹青手，涂抹青红。态尽纤秾。写出繁华别样工。殷勤说与闲蜂蝶，欲探芳丛。休问东风。都在安庐一卷中。
冬夜栗深寒，黑雨苍茫来。玄云包宇宙，雷响奔沉哀。如失婴之母，如失母之孩。穷呼肝肠裂，应答相寻追。忽在天之北，忽在天南陲。闻声不得见，探索徒背乖。久听感悲怆，伫立楼南阶。嗷嗷愈激烈，大黑何忍哉。猛醒天象耳，托兴如赃栽；幸天不我罪，一笑收雨回。哀声遂尔寂，馀响犹喧豗。忽忆上邪句，我亦泪盈腮。
苔影绿，宫雨长槐芽。双燕也知翻玉树，一杯还许泛流霞。醉处且为家。榴蕊艳，狂眼绛云遮。系梦管箫新殿脚，恼人风露旧宣华。明日恨先赊。
藉暖趋山径，徘徊晚不归。读斯堪愧怍，师古自歔欷。契阔人心哭，凄凄楚乙飞。娱亲时见促，空纫老莱衣。
大明湖上秋容暮。风烟杖屦时来去。说与病维摩。可人秋水呵。自书盘谷序。和了停云句。把酒为君歌。济南名士多。
芳风起池塘，花逐鸳鸯飞。明月何娟娟，为君扬蛾眉。请弹石上琴，更酌黄金卮。蓬莱水已竭，麻姑鬓成丝。芙蕖自有英，何慕松楸为。松楸凌霜雪，虚名将安归。
双猊蟠础龙缠栋，金井辘轳鸣晓瓮。小殿垂帘白玉钩，大宛立仗朱丝鞚。风驭宾天云雨隔，孤臣忍泪肝肠痛。羡君意气风生座，落笔纵横盘走汞。上樽日日泻黄封，赐茗时时开小凤。闭门怜我老太玄，给札看君赋云梦。金奏不知江海眩，木瓜屡费瑶琼重。岂惟蹇步苦追攀，已觉侍史疲奔送。春还宫柳腰支活，水入御沟鳞甲动。借君妙语发舂容，顾我风琴不成弄。
南屏山色日濛濛，向晓微闻渡水钟。一幅红帘隔春雨，提壶人在杏花中。
贺老如何尾从班，真官也作借官看。君恩至重无真假，赐酒何曾味两般。
给孤施地，慈化为尊。护人成佛，功德奚论。仰山显迹，契会宗师。一法性身，利物宏慈。以南权正，无心应物。威德标宗，不可轻忽。困权反正，办道玉泉。无相无空，义足先天。契那一通，方全六用。护持般若，法身不动。卓立奇功，回光识性。宇宙恢彰，一身清净。
消瘦寒林意自凄，可怜零落任东西。妒风何苦相凌逼，眷恋枝头不忍离。
我从城市来，入山事樵采。十年城市几沧桑，惟有青山长不改。山头白石堪砺斧，斧声丁丁朝又暮。今古功名爨下薪，棋方一着柯成尘。我斫青山誓终老，富贵浮云何足道。
节序频移秋夏冬。好春早在玉壶中。词仙诞日持觞近，客子归心与箭同。寻美景，记芳踪。半生几砚共春风。竹轩诗酒名闻世，寄语山阴莫自雄。
万卷堆中昏欲睡，忽见画图醒我意。眼前崖谷起嵯峨，便似著身游此地。楩楠槠栎大百围，奔泉透石辟历飞。玄猿孤峙憩美荫，下视白鸟娱清晖。昔闻虞舜狩南岳，君子相随化猿鹤。往时此辈犹尔为，慨想云林真可乐。拔剑斫山山骨露，山鬼咿嘤安敢怒。祇今踊跃归去来，莫愁无觅诛茅处。
翠楼香梦蓦成空，回首莎阶剩落红。休鄙樊川轻薄意，人生能醉几春风。
槐绿阴初合，榴繁艳欲然。翠筒传角黍，嘉节庆年年。
抱病卧云海，杜关谁与游。邹子惠过我，命驾无停辀。但思一会面，不愿万户侯。故人相许心，拔俗今焉俦。触热涉长道，始识瓯闽州。叩门泉石边，僮仆惊髭虬。怪我齿发衰，志气非昔侔。岂知数年来，患难如戈矛。收悲且欢欣，身健馀何求。情话豁怀抱，高辞绍轲丘。远寻云间寺，屡泛江上舟。同擘荔枝红，坐见菊花秋。告我欲遄返，归袖风飕飕。投老不禁别，聊兹小淹留。置酒古道场，大白相献酬。短日忽西匿，轻云霭而浮。露下松桂枝，月转西南楼。慇勤渭城唱，达旦增离愁。念子韫器业，学慱仕未优。至宝委路傍，谁能辨琳球。世事方多难，英俊宜旁搜。何人有高识，荐此穷马周。丈夫重气槩，出处非身谋。岿然栋梁材，回首须万牛。玄豹且深隐，騄骥将见收。嗟我蒲柳姿，雅称山林幽。平生七不堪，岂独三宜休。国恩竟未报，负此终身羞。行矣勉著鞭，俟时摅壮猷。他年钟鼎勋，在子吾何忧。
轻舟十里过溪庄，桑枣成阴柳著行。不见玉山嵇叔夜，西风低草见斜阳。
闲门岁满常驱迫，事外那容免剥肤。为问赤城香火客，不知还欠药钱无。
莫讶春来后，寒威倍胜前。小窗欣日色，大漠渺人烟。风怒沙能语，山危雪弄权。略应桃柳意，塞上怯争妍。
柳绵飞尽落花乾，春去人归两可叹。惆怅吴淞半江水，他年王宰画中看。
一水横分醉眼流，两峰遥蹙黛眉愁。醉眠千日中山酒，不羡三刀梦益州。
亲戚多离散，三年独在城。贫居深稳卧，晚学爱闲名。小弟有书至，异乡无地行。悲欢相并起，何处说心情。
身出淮阴旧将家，腰弓臂箭听胡笳。无端独上狼山顶，射得孤鸿落远沙。
惟天之命，符运有归。赫赫大晋，三后重晖。继明绍世，光抚九围。我皇绍期，遂在璇玑。群生属命，奄有庶邦。慎徽五典，玄教遐通。万方同轨，率土咸雍。爰制大豫，宣德舞功。醇化既穆，王道协隆。仁及草木，惠加昆虫。亿兆夷人，悦仰皇风。不显大业，永世弥崇。
蒲雨招凉，梅风催暖，峭帆过处烟收。棹歌声里，三峡漾东流。世事沙随浪卷，旧盟冷、孤负閒鸥。垂杨岸，髡条纵长，难系往来舟。江楼。呼酒惯，馀酲未解，欢计长休。有数行尘黯，败壁空留。此夜移宫换羽，几人共、百里觥筹。峨眉月，清辉霁彩，相伴下渝州。
播物潜施令，司花暗弄妆。封姨偏漏泄，预报信前香。
山灵未许到天池，又作西林一宿期。寺是晋时陶侃宅，记传隋代率更碑。山椒云气易为雨，客子情怀多费诗。暂借蒲团学禅寂，茶烟飞绕鬓边丝。道人问我看庐山，地上争如阁上看。呈露千峰秋落木，雕锼万象客凭栏。静中见得天机妙，闲里回观世路难。管领风光有微憾，桂花香里酒瓶乾。拥鼻行吟上下廊，今宵又宿赞公房。松摇半夜风声壮，桂染中秋月色香。白石清泉闻笑语，名山大泽出文章。老夫甘作无名者，不逐纷纷举子忙。乘鸾不见李腾空，试与寻真访故宫。黄叶堆边觅行路，紫烟深处望仙踪。眼高天近千山上，身共云栖一壑中。九叠屏风三叠水，更无诗句可形容。
朔风长夜鸣，零雪堆寒玉。早起炙银笙，为谁吹数曲。
月近中秋夜有辉，幽人恋月卧迟迟。及时光景宁须满，明日阴晴未可期。清影一帘金琐碎，喨声何处玉参差。倚阑无限怀人意，都在庭前桂树枝。
云带高峰好，况于雪后看。澹烟飘户牖，清景似江干。塞远人稀到，亭孤岁自寒。独愁防戍者，犹未解征鞍。
懒薄羁魂不耐刓，倩谁为解百连环。十年草阁伤孤寄，一夕风涛彻九关。流月照，别人还，凭将燕子报东山。酒醒荔渚珠船上，领得南荒几日闲。
吟到中流一凭栏，云烟散尽水天宽。灵鳌化石支金刹，神物凌波弄木难。隔岸市尘千里远，炎风禅榻九秋寒。何须更觅三神岛，消得携琴此处弹。
白鹿呦呦亦几年，真儒挺出此开先。斯民没齿宗先觉，吾道垂光映后天。秦汉以来千百载，颜曾之后两三贤。谁将幻语惊聋瞽，谬指他途作正传。
玉川清苦更清狂，一夜相思不可当。解道是君看亦好，不然白地断人肠。
丈四高坟宿草深，初栽松柏已成阴。丰碑颇悉生前事，誓墓微徵死后心。雄辨思来犹约略，风仪无计可追寻。三年留得生刍在，腹痛谁知忍到今。
一勺水中藏白蜃，一毫端上画青蛇。世人只道韩湘子，药术能开顷刻花。
风雨鸡鸣不可寻，焦桐清响感消沉。浮云薄薄人间意，流水汤汤海上心。后日最难酬一饭，当年何苦散千金。阮郎莫作穷途哭，世路多歧自古今。
山川奇伟数齐昌，不独男儿解自强。要使金闺兴女学，银钗先改峒蛮妆。
浩荡孤飞迥，从容万敌麾。仕方觇命达，清已畏人知。白璧泥涂近，朱弦雅奏迟。春风江海思，萧艾故离离。万里秦中役，前年渝上官。长才沦判牍，多病促归鞍。山雨孤坟暝，江风十月寒。萧条前辈远，双泪落汍澜。
大渡河边蛮亦愁，汉人将渡尽回头。此中剩寄思乡泪，南去应无水北流。
年年秋色君家好，一度相看一岁除。从此菊开谁作主，他时花下渺愁予。妻孥和靖微相似，棋曲东坡二不如。结习空时了无病，暗尘随意点精庐。
拥炉朝赏东山雪，抚筝夜燕南楼月。醉来满地砌琼瑶，清光万里横双阙。蓝桥风起报春回，江南江北梅花发。
才大惊馀子，名高压四夷。雁书希世事，鵩赋暮年悲。习险从人在，杯圈旧事非。凄凉嘉树侧，无复板舆归。
击石易得火，扣人难动心。今日朱门者，曾恨朱门深。
高林俯青冥，柯叶森若织。阳光已转午，阴岭仍半黑。峥嵘乱石间，行子有苦色。临深地势入，涉险天宇塞。四顾无所投，迹茧去未息。怅然增百忧，冥冥羡归翼。穷冬十日阴，积雪千山路。晴云开半岭，落日犹在树。悠悠客心速，惨惨天色暮。寒鸟各有依，解鞍尚无处。游鱼误衔钩，玄豹终隐雾。行行谢冠冕，复我林壑趣。
郑国渠成千里完，葛公堤就万人欢。鱼惊浅浪穿花度，鸟羡微波隔叶看。
晓来迟日上高堂，珠箔玲珑锦席张。玉斝腾波行旨酒，金炉生穗起真香。融融喜气凝庭户，拂拂歌尘下栋梁。许步桃蹊无以报，但祈眉寿献篇章。
冷禅天、疏葩细萼，朦胧破春靓。雾寒风静。疑旧赏千林，雪岫香映。翠禽不到山窗暝。幽人谁唤醒。负晓月、一床花梦，揭帘看雁影。琼枝冷落傍瑶台，匆匆照眼处，不成觞咏。谁念我、欺风露，还寻芳径。相思付、玉龙恨管，人意视、霏英今更冷。但自把、一枝簪首，年光休猛省。
为郡至公兼至察，古今能有几多人。忧民一似清吟苦，守节还如未达贫。利刃从前堪切玉，澄潭到底不容尘。潜夫岂合干旌旆，甘棹渔舟下钓纶。
万紫千红照眼明，一番风雨即飘零。此君独有冰霜节，风雨声中色更青。
五更风摇白竹扉，整冠上马不可迟。三家陂口鸡喔喔，早于昨日朝天时。行云弄月翳复吐，林间明灭光景奇。川原四望郁高下，荡摇苍茫森陆离。客心忽动群鸟起，马影渐薄村墟移。须臾东方云锦发，向来所见今难追。两眼聊随万象转，一官已判三年痴。只将乘除了吾事，推去木枕收此诗。写我新篇作画障，不须更觅丹青师。
客馆歇征辔，夕阳帘外晴。数家团小市，一水瞰孤城。枕上思亲泪，镫前感旧情。依依不成梦，惆怅又鸡鸣。
数级崔嵬万木中，最堪影势似难同。栏杆夜压江心月，铃铎秋摇岳顶风。重叠画檐遮世界，稀疏清磬彻虚空。有时问著禅僧路，笑指丹霄去不穷。
为爱田家乐，看禾到野频。不关人共弃，自觉此堪亲。暮雨溪鱼长，秋风树果新。主人村酿好，长啸倒纶巾。
别时犹记鼻辛酸，升合妨人未得还。衲被生春经岁换，羽书奔电痛时艰。闻君尚富珠千斛，许我时窥豹一斑。莫厌侨居坐穷僻，绝胜戎马闹乡关。
性疏非傲物，懒慢竟何求。身老兼多病，他乡况值秋。衣冠随楚俗，饮啄且荆州。好似张平子，曾无儿女忧。
莽莽宇宙间，人物何琐屑。志士欲自见，慷慨负奇节。握瑾怀兰荃，冰霜凛孤洁。造物忌皎皎，万事成瓦裂。世若无公言，愤懑当泣血。
几年流落喜东归，笑语相欢此一时。轣辘小车真快意，伶俜短杖且扶危。新诗遣兴几成癖，浊酒忘怀定不痴。政恐为官抛我去，除书闻已下京师。
弟兄同年复同道，对床风雨每相期。那知但隔篱东水，不见生离死别时。
文书烟海困浮沉，不觉盘跚百病侵。偶问客年惊我老，忽闻莺语叹春深。今朝麦粒黄堪面，几日秧田绿似针。除却一犁春雨足，眼前无物可关心。
遐想存玄哉，冲风一何敞。品物缉荣熙，生途连惚恍。既丧大澄真，物诱则智荡。昔闻庖丁子，挥戈在神往。苟能嗣冲音，摄生犹指掌。乘彼来物间，投此默照朗。迈度推卷舒，忘怀附罔象。交乐盈胸襟，神会流俯仰。大同罗万殊，蔚若充甸网。寄旅海沤乡，委化同天壤。
霜天未解潞河冰，暂向城南一驻旌。云漏尚惊高阙报，风埃聊对野塘清。不将门帖通台省，漫有诗篇记姓名。时枉诸公遥问讯，天涯谁道近春明。
岩垂匹练千丝落，雷起双龙万物春。此水此茶俱第一，共成三绝鉴中人。
丽藻争春发，优昙香影分。苍山屏石画，洱海墨池云。奉佛生前慧，工书海外闻。花前及酒后，事事总思君。
手植知何代，年齐偃盖松。结根生别树，吹子落邻峰。古干经龙嗅，高烟过雁冲。可佳繁叶尽，声不碍秋钟。
紫藤庵中紫藤花，中有仙人凌紫霞。桑海归来散白发，瓣香遥礼玉皇家。九州破碎无完土，夜夜庵前急风雨。何处高歌不鬼神，暮年噩梦犹龙虎。一纸盘拿泪滂沱，似此人间可奈何。青山大是无情物，金陵王气惊销磨。独立掉头不得意，槎丫肝肺凄凉字。九死终归平远台，才名三绝成何事。箕尾无光风萧萧，想君掷笔吟《大招》。我读君诗青衫湿，石头又报烽烟急。
帝京风雨中，层阙烟霞浮。玉署清馀热，金城含暮秋。水观凌却敌，槐影带重楼。
穹窿一窍与天通，瑞蔼祥光满洞中。忽听凤笙声彻处，五云缭绕驾回龙。
梦来曾忆二郎神，花影愁端语最真。月浸一庭寒水玉，梦惊孤枕断肠人。不堪往事从头看，总欲新诗得句尘。啄木敲门窥我醉，四山寂寂鸟啼春。
一语能平百战尘，两朝赤子尽归仁。十年困卧边亭鼓，同祝公年是几人。
沧波无际夕阳红，孤屿苍茫大海中。水墨痕浓云脚矮，茶盘山外雨濛濛。
送青水榭小陶然，零落春痕五十年。老铁风流谁得似？美人虹气惘尊前。
一棹微茫里，孤亭紫翠间。恍疑涉彭蠡，又似访庐山。
春在溟濛处。怪眼底韶华，都被浓阴遮住。庭院深深帘不捲。只把沈檀香炷。辜负却、阳春几许。屈指清明时已近，有何人、约伴寻芳去。试先绣，踏青履。却将花事从头数。恨几番、芳菲萦梦，游踪迟暮。万绿模糊天欲暝，不放斜阳一缕。又奚待、绿章催护。闲煞海棠花下立，只听它、双燕呢喃语。似相对，诉愁绪。
为别岁云莫，相见良未繇。闻君抱新恙，使我增离忧。悲风鸣四野，雨雪正飕飗。如何山阴道，亦有访戴舟。闲居讶空谷，寂寞谁与投。卧听云中鹤，禽鸟有匹俦。知音古昔少，伥焉何所求。思君不能寐，起坐弹吴钩。安得往从之，握手欢相酬。泠然挹清论，庶几无悔尤。
百骸溃散寻常事，一物长灵识者稀。争似大梅知底意，无声三昧證缘知。两年脾疾苦相攻，瘦骨崚嶒鹤足同。赖有真常无病者，湛然常在寂光中。
国受舆图广，家传谱牒详。驰声由雁塞，拓迹至狼荒。转战踰千里，来降尽一方。奋戈回白日，列戟耀清霜。破竹收城邑，分茅赐土疆。弟兄皆劲悍，父祖各雄强。相印仍兼绾，兵符更迭藏。排衙开万弩，纳笏过三床。已及书宗祏，还宜纪太常。后人能继绍，千载有辉光。
林高日气薄，竹色净如水。寂历断人声，时有鸣禽起。
人间鬓发随秋换。天上月明秋又半。月边仍有女乘鸾，万古与谁期汗漫。天翁苦被闲人管。月好却嫌秋夜短。如何能得夜年长，月也长如今夜满。
银钩一曲，正别苑凄清，夜气如沐。巧门弯环，怕共玉绳低触。独自悄步花间，长被素娥偷瞩。人静后，西厢影单，伴我幽独。长安一片寒玉，有万户砧声，相对私祝。别酒乍醒何处，柳岸风促。夜久忽上梧梢，错认曙生林木。池水畔，平明有人坐掬。
一江分两界，二寺对双蓬。
雨晦风潇静掩关，草堂高卧足痴顽。十年梦醒人初老，三月春残客未还。灌木成阴疑展幕，湿云如絮欲迷山。噪晴偶有雕陵鹊，起对溪流一破颜。
明知儒道本同流，未了因缘不自由。紫府寥阳随念到，红尘辛苦几时休。精神常与天来往，躯壳不知谁滞留。穹壤岂无陆脩静，知君认得故吾不。岂不逍遥自乐真，世閒何地可容身？碧桃秋月原无物，丽日祥风只爱春。天上尽多知己友，尘中安得见心人。赤虬一跃蓬莱近，又恐丹邱有宿因。学道无魔道不成，神人得计是无名。光风自觉长潇洒，明月何曾有死生。早悟梅花难养性，何如福地别寻盟。梅花香里堪联句，莫笑人閒石鼎鸣。
卧闻百舌鸣春风，起睇檐间惟见一。自惊夫岂鬼神欤，久立恍然神未释。人能化鸟旧所传，断以不疑因杜鹃。尔今变化自何物，傥匪败家由败国。
泉南固多风，兹风大为最。初惊月有晕，忽听天鸣籁。蓬蓬从何来，烈烈不可奈。万窍争怒号，三光变冥昧。掀翻败墙壁，摧折到松桧。瓦飘上天半，茅捲洒郊外。稻吹垂实花，果堕未熟蒂。山川失故容，草木遭厄会。飞同鹢过宋，悲异见歌沛。孰云楚台雄，未觉周郊大。虽然不终朝，无乃已被害。嗟予垂素发，滥此张皂盖。方忧西畴禾，未问南海贝。心如韩值飓，卜效苏命蔡。焚香叩穹昊，防患问耆艾。稍稍云色定，徐徐雨声霈。渐停箕簸扬，会见气交泰。居民理破屋，老守戒征旆。五弦歌舜琴，一丝咏严濑。去矣不待瓜，归欤及鲈鲙。
出世心如昨，羁尘迹尚初。深宵闻远笛，孤月照荒庐。诗句随年老，交情隔势疏。茫茫天宇下，何处卜吾居。
来时月黑过淮阴，归路天花舞故城。一剑光寒千古泪，三家市出万人英。少年跨下安无忤，老父圯边愕不平。人物若非观岁暮，淮阴何必减宣成。
村翁因事扣巫师，祸福通肠直示伊。获得黄金家富贵，几多空自起狐疑。
衣香阁敞倚清尊，手检虬髯传细论。匕首千金珠十斛，青衫红粉话中原。
庆历诸公开太平，选贤按察救生灵。当时只有一杜杞，岂若先生真福星。
江南多少离人恨。依稀记得年时影。新月正如眉。盈盈笑靥开。巡檐曾索笑。只道春长好。闲落任东风。罗浮一梦中。
地高风稍劲，晨发凛如秋。海气山头雾，番居竹里楼。衣冠移裸俗，耄稚并嬉游。岁晚閒村落，青畦豆叶稠。
毳幕云罗寒露野，羽旄星属眩雷乡。悔将觇望风尘眼，不为长观日月光。
仙源杳藐不可即，绝巘丹枫乱云日。据奕何为三老翁，眉宇彷佛曾相识。野水微茫度野桥，枻杖一翁谁见招。襟期揔似厌羁绁，神游物外何逍遥。清卿故自玄都客，出有入无无不得。石边柯烂知几年，壶里乌飞爰数刻。有时尸解示家人，竹杖空遗葛陂侧。披图却笑安刘者，失脚炎尘永相隔。
林间曲径掩衡茅，绕屋青青翡翠梢。一枕秋声鸾舞月，半窗云影鹤归巢。曾闻贾谊陈奇策，肯学扬雄赋解嘲。我有清风高节在，知君不负岁寒交。
夕阳西下月东升，叶落空斋草又生。寒暑自更人自老，牛山何必动深情。
四十馀年吾道穷，一身南北又西东。家山杳杳徒劳梦，事业茫茫总付空。自谓此情唯吾有，岂知今日与君同。题诗不尽相思意，目送悠悠泛海篷。
江南好，巧制擅姑苏。织就裥裙西子样，裁成团扇放翁图。争说古吴都。
公无渡河，公无渡河，河上多风波。昨夜连江雨，洪涛如山阿。昨夜振阁风，梧桐拔根挪。公无渡河，公无渡河，河上多风波。砥石如麻乱，蛟龙触船转，蜮鬼欺人孤，腾踔喋血惯。公无渡河，公无渡河，江左道路难，风云更在莫测间。
红稀绿暗掩重门。芳径罢追寻。已是老于前岁，那堪穷似他人。一杯自劝，江湖倦客，风雨残春。不是酴醾相伴，如何过得黄昏。
横波清剪西湖水。黛拂吴山翠。藕丝衫子水沈香。坐久冰肌玉骨、起微凉。金徽泛柳听佳句。叠叠胎仙舞。曲终松下小磐桓。风露泠泠、直欲便骖鸾。
山中幽人爱幽独，远搆茅庐傍崖石。云边静掩半窗閒，帘外长凝数峰碧。佳致应知胜辋川，石桥花竹漫相连。閒心久已狎鱼鸟，落日更听鸣风泉。别后君还几回首，茂陵仙客深知久。兴来笔下自纵横，却扫云山系君肘。予亦常留栖遁怀，见此令人心孔开。何当拂袖同归去，与汝日醉眠苍苔。
海滨避人如出奔，世乱愈甚越九年。草木同腐正可吊，俯仰六十休问天。侍郎嵚崎善自遣，遨游物外兼逃禅。登高一呼忽四应，何异举义挥先鞭。我生偶尔同月日，星宫魔蝎殊迍邅。向来万事不信命，祇信人定须顽坚。灰飞烟灭在一瞬，中兴赫赫归周宣。桥边日者私许我，为问诸子然不然？
斋称壁下等无名，旧句拈来恼笑生。坐看尘中世人海，羞寻海里自家针。清狂老腐无新替，寂寞循回有夙因。脱却茧皮仍赴火，嗟嗟来去一孤魂。
若有樵者清且閒，游栖乃在三峰山。雨馀濯足深涧底，日高伐木乔林间。人生出处若云变，买臣会稽君不见。秖今怀绶作员郎，却望三峰思故乡。
浟浟湖汉水，我行多滞淫。忽见庐山面，遐思洞壑深。断虹收宿雨，飞瀑界秋林。击节自高咏，匡君知此心。
雨雪相仍势未休，禦寒惟酒胜重裘。谁知旱久犹乾涸，不见玉泉东向流。载酒无如君最频，年来缘底断音尘。只应咫尺谯门住，也学兵厨不送人。
夜久谁同坐，炉寒鼎亦澄。乱松飘雨雪，一室掩香灯。白发添新岁，清吟减旧朋。明朝待晴旭，池上看春冰。
尘埃典却林泉闲，家梦夜夜归云端。知君弄笔欺造化，乞我几株松石看。
芙蓉幕府在钱塘，一曲哀歌欲断肠。白发老姑堂上坐，何人洗手作羹汤。
满泛雄黄酒。且从容、艾符蒲剑，今年依旧。安石榴花开几朵，太息吾行良久。问客子、不归安否。长月荒唐成毒月，付混元、合子张翁手。何虫豸，强蟠纠。清江湛湛平无皱。御风来、终南进士，终葵杼首。踏浪吴儿休竞渡，閒看吴娃竞走。尽涂抹、青红新旧。暮色苍然从远至，最高楼、倚望双虹彀。墙角落，鸡虫斗。
迈公西夏英，价重双白珙。早年气骨爽，已睹毛发耸。读书敏前哲，下笔脱荒茸。鳌头报奇捷，书上天赐宠。初为录事长，政治不惮冗。德孚岛民服，势屈苗獠恐。奸邪循轨辙，肯使驾马覂。粤洞蛮失调，盗起猬毛氄。时公守团练，士来若泉涌。储材无大小，宁论梁与栱。馈饷籍民给，车辆再三軵。非关威力加，雅望素承奉。大旗建高义，所指无不竦。行安牧溪变，坐息暨阳詾。馀民地旋复，降敌道争拥。东州冠百越，倚公丘山重。世乏大将才，今见儒者勇。两府鹗交飞，升转檄屡捧。孰知孽臣谋，阴党三从臾。仓皇朱亥椎，祸及不旋种。天将昌群丑，坏此长城巩。一军失光彩，众庶尽躄踊。独幸子获存，拭目茂先种。姓名空竹帛，勋业付丘陇。嵯峨会稽山，碑石立孤冢。英风朝夕兴，落落松柏拱。我来吊遗烈，泪下不可壅。
千颗丰融怕日侵，楮生调护贵于金。直须待折囊封了，方见冰霜一片心。
稍觉春风入剪裁，更无魂梦到尘埃。苔枝自送黄昏影，宝篆频销白昼灰。世态渐应随日别，老怀可复向人开。拥炉坐听萧萧雪，载酒携琴暮也来。
贪看长鲸吸舟楫，忽惊娇蜃吐楼台。朦胧醉忆王城别，汗漫游从海国来。夜半飓风携屋去，朝来瘴雾放天回。会须横笛骑云背，笑响从教落九垓。
湖石苔青，携手墙阴滑。记细检、垂丝簪腻发。别了匆匆春欲歇。花信蔷薇，单衣三月。料南园、一架红酣应乱发。负绣阁、佳期须罚。风月恹恹支病骨，倚醉孤眠，梦寻罗袜。
荒居聊足奉宾娱，隘甚难希玉椀呼。秋候俯新零白露，仙期还喜望黄姑。云间谁识桥横鹊，庭际方欣网挂蛛。天与性灵元自拙，却求星媛可回无。
去年雪里共清游，萧子酣歌几唱酬。竹叶又看新酿熟，梅花还作暗香浮。青衫尚想君奔走，短褐空嗟我滞留。南北两峰银色界，不应孤负水边楼。
云惨烟愁苑路斜，宫莺衔出上阳花。朱铅滴尽无心语，生死深恩不到家。
曾约机头玉指环，正愁边月几回弯。今朝未信人还蚤，闺梦犹应度玉关。勒石燕然奉诏还，宝刀犹系雀龙镮。可是闻风先破胆，论功谁复羡天山。洗兵风雨敞新晴，跃马归来意气横。入夜胡云吹散尽，荒烟明月满边城。捷音飞报入明光，黄阁丹旄组练长。共诧投鞭空穴兔，不须长矢殪天狼。挟得贤王马上归，银河乱落洗征衣。忠魂亦解思归去，拂马青燐到处飞。
春秋死难止三人，皆欲求仁未得仁。仇牧捐躯为君父，不如孔氏胜如荀。
开岩藏古佛，劈石试新硎。神迹传千载，天池泻一泓。乱山深处宿，一鸟唤时醒。不见当年雪，黑发向天青。
爱梅长恐著花迟，日祷东风莫后期。及得见梅还冷淡，东风全在小桃枝。
分胄天皇媛，来嫔相国孙。孝慈山上梓，法度涧滨蘩。凤去箫沉响，鸾空镜掩痕。家庭熏沐事，千古说南轩。
宿火残钟意未阑。吴绫小被拥轻寒。素妆帘底教青鬟。低髻簪花初欲淡，细腰束带也宜宽。耽幽容止爱萧闲。
扰扰奔蹄与疾轮，九街寻胜作狂人。东风漫送朝来雨，可奈长安自古尘。
筋力年来似弗如。驱驰只是赖坚车。秋林时有凉飔至，曲径遥閒山鸟呼。持茗椀，话樵渔。草庐同醒觉蘧蘧。批风抹月容吾辈，莫学刚峰上谏疏。
齐斋老子今安在，一去人间馀廿载。白衣苍狗几千回，惟有溪山长不改。吴兴胜概誇玉湖，鹅溪一幅玄晖图。天光上下渺无极，寒玉倒浸清冰壶。晴波万顷瑩如洗，一卷石向波心起。先生具眼此结庐，收拾溪山入诗里。渔人艇子时往还，笭箵掷下前溪湾。一声欸乃水天碧，回头却羡沙鸟闲。楼高望极情思远，前揖衡山后苍弁。陌头杨柳几春风，当年曾识齐斋面。我今怀古心悠悠，古人不见今人愁。夕阳收尽暝烟浮，扁舟载月归来休。
永夜匡床寝，慈悲泪眼前。供花犹在盏，明焰别生莲。葛屦歌萧索，秋襟梦倒颠。悼嗟千万次，如是亦徒然。
银盘浴兔方二日，宝册蟠龙甫半旬。甲观诞弥佳气郁，春宫衍庆缛仪新。前星色正光芒远，少海波清润泽均。鹤驾归来传密语，更将仁义域斯民。
出水红芳绝世姿，天然物色许谁窥。制衣人远畴怜惜，比面姝违几叹思。畏别伤离当此日，惊荣悼落且因时。如何灼灼青池艳，宁可萧萧白室私。
拂曙华亭闻鹤鸣，狐朋狗友梦中惊。趁时斟得金樽满，祗恐百龄将满盈。
睢苑凉风举，章台云气收。萤光连烛动，月影带河流。绿绮朱弦泛，黄花素蚁浮。高轩扬丽藻，即是赋新秋。
秋月自圆缺，知音梦不难。牵衣风袅娜，把臂夜阑珊。倩影柔能握，清华凉可餐。晓来一挥别，只隔万重山。
少年有策志平戎，心事今成一老翁。蜀客款门茶未了，防秋又说枣儿红。
金篆方圆一寸馀，可怜银艾未思渠。不知夫子将心印，印破人间万卷书。
天当流火生同日，人羡乘车贵一时。忍望列星悲傅说，愧颦衰貌对西施。山中学道丹谁授，花底闻歌酒莫辞。敢谓风云随变化，愿从泉石尽交期。
冥冥馀夜气，蒙影现遥天。白剩幽岩雪，青飞远岫烟。山岚含叆叇，河水泛沦涟。渔父知何处，沙鸥傍钓船。
世上好山如好人，睨傲不肯来相亲。是何峰峦落几案，数寸气象排苍旻。我闻好山芙蓉三十六，从有鸿濛露岩谷。一宵神运霹雳斧，但见二十四峰青立玉。翻然飞去十二峰，来向君家伴幽独。忽遇云间骑鹤侣，为言此事非誇诩。更有仙家十二楼，化作游龙渡江去。砚屏时映一拳小，万壑千岩共昏晓。天地骨含千古清，收拾精神不为小。洞天两窍秘莫窥，虚冥眇漠涵天池。须弥亦向芥子纳，静中观妙生神奇。幽人拂拭爱萧洒，掌握烟霏恣陶写。着屐不劳追谢公，山同心会忘真假。
尘塞戈铤血未乾，龙庭烽火报长安。拟擒可汗先开幕，欲拜嫖姚更筑坛。青海月明胡马动，黄榆风急皂雕寒。材官羽骑多如雨，夜夜旄头倚剑看。
黄卷存馀习，青灯共晚凉。只知书味永，不觉鬓丝长。老桧千年物，幽兰一国香。平生陶靖节，此夕邈相望。
马风得遇心尘少。通得玄中妙。自然耻戴皂罗巾。真息绵绵，营养不神神。慧灯不住通天照。性命须当了。金炉便是炼丹身。坦荡逍遥，做个散闲人。
空向姮娥拜，姮娥也不圆。莫从今夜乞，巧合待来年。
一别又三年，长怀按部贤。绣衣还阙下，黄发泣江边。行李惟霜简，清风满画船。老夫前太史，彤管记遗编。
兵祸何时极，民生苦矣哉。风云增乱象，饥馑甚天灾。秃笔庸何济，横戈岂异才。开诚一相告，萁豆莫相摧。
绿接庭阴，红分水角，风华依约当年。独抱幽怀，泠泠自对江天。春花落尽春犹在，阅沧桑、百载尘烟。怅人间、叶叶枝枝，总系悲欢。梢头又挂银钩月，叹晴光有限，芳思无边。菊些兰骚，清芬挹入歌弦。重逢欲寄琼山梦，奈如今、梦隔琼山。倚危栏，有泪盈卮，洒向云端。
意息机乃息，人忘鸥亦忘。逍遥方自得，邂逅岂相妨。静见水天阔，閒知春日长。浮沈无一累，谁更问行藏。
幸自十分，画出一半。我便是渠，略无思算。无思算处妙难传，忿怒那吒吃痛拳。道不是道，禅不是禅。星驰电掣，汉语胡言。蓦地揭起脑盖，依前舌拄梵天。咄，是甚么面目，可怜只有些儿栗棘金圈，尽底分付常山林泉。
芙蓉脸忆珠奁畔。绿螺细写双眉半。此处惯留侬。窗纱日影红。铜壶清泪水。闷却和衣拥。两地不成眠。春宵剧可怜。
端妍娟巧立亭亭，窈窕腰肢见性形。弄月高舒摩斗掌，逗风轻展拂云翎。鱼峰山上俏三姐，西子湖边伶小青。检点少年花下侣，依稀倩影忆曾经。
富有大山无广川，积多冢树少炊烟。绝奇车盘岭上石，稍阔马走平东田。竹筐晒谷争晴日，瓦瓮淹齑及冻天。未信苏湖万顷室，数家荞穄树头悬。
秣陵山水多，龙蟠兼虎踞。可惜张锦帆，未往江南去。重华挟二妃，时巡冒霜露。五岳与三湘，銮舆不遑驻。胡为爱江都，天险从人据。中原一崩裂，人人皆项羽。好色以自强，山河诚敝屦。李花将代杨，兴亡有天数。君勿笑荒亡，黄泉人笑汝。
虚棂疏箔晓苍苍，炎昊冰霜冷布裳。泛月酒杯秋艳艳，遏云歌管夜琅琅。山横竹岸绿屏合，风度兰汀紫玉香。仙馆琼楼何处好，待来桃熟问东方。
蕙帐将辞去，猿猱不忍啼。琴书自为乐，朋友孰相携。丹灶非无药，青云别有梯。峡山余暂隐，人莫拟夷齐。
石床千尺倚云根，小有清虚敞洞门。风雨不惊龙卧稳，烟霞长护佛坛尊。云封鸟道才穿径，日落人家别有村。何事杖藜天外去，尽饶方内足攀援。
怅望人间百事违，辞官重恋老莱衣。重围趋死义不辱，尽室报恩情庶几。完节居然名地好，冒功那问几人非。当时祇有西江月，曾照危陴泪暗挥。
记西风、画船归去，江南无限烟水。万花如梦春如海，输尔燕欢莺喜。秋色里。剩一抹、轻霞裁作江妃帔。蛾眉老矣。且明圣湖边，苎萝村畔，还我浣纱地。春波暖，太液花光似绮。菱歌一曲新试。芙蓉镜里簪花出，换了白鸥身世。铅泪洗。也不分、莲心省识东风味。清溪十里。待眉月生时，玉箫停后，重认第三妹。
野屋水潺湲，缘崖一径攀。回风吹落日，腊雪满寒山。千嶂啼猿里，孤峰骑马还。苍茫云雾合，无路觅禅关。
一百八般佛事，二十四考中书。山林朝市等区区。著甚来由自苦。过寺谈些般若，逢花倒个葫芦。少时伶俐老来愚。万事安于所遇。
一雨凉如此，西风吹苎衣。数萤随露下，独鸟背烟飞。驿路秋声早，溪桥夜火微。共投何处宿，隔水叩柴扉。
皇天无停枢，四运迭相迫。朝阳忽东升，怅望倏已夕。伊谁执其驭，六辔不遑息。使我下土人，俯仰空役役。我愿扳六龙，驻彼扶桑域。遨游黄道中，流光自辉赫。万物同一春，欣欣布佳泽。羲和不我与，徒有泪沾臆。昼短夜乃长，何以屏阴慝。
只怪诸君会事频，传经人要出亲民。请看赠处皆真意，莫道今人非古人。
歌召非周陕，袖黄谢汉台。名将恩共忝，衰与疾俱来。素发惭犀导，朱颜藉玉杯。勋劳真索莫，出处尚徘徊。且脱平津粟，谁忧长孺灰。淮阳安敢薄，卧治恐非才。
魏塘风雅盛，吴浙恣凭陵。我友周筜谷，言君一季鹰。燕梢浮碧水，鲈鲙出寒冰。中有楚渔父，援毫画未曾。
浮云满天地，荡子欲安之。努力事行役，弃置以为期。少年盛意气，慷慨生别离。㷀㷀无根蓬，翩翩中林鵻。马上不得语，涕泪各累累。君但重自爱，远道归有时。
娥皇挥涕处，东望九疑天。往事难重问，孤峰尚惨然。夜深寒峒响，秋近碧萝鲜。未省明君意，遗踪万古传。
开元皇帝掌中怜，流落人间二十年。长说承天门上宴，百官楼下拾金钱。
欲把名花当屋环，只宜兰畔与梅间。心思手口三般巧，坐起眠行一味閒。艳雪题成宁有对，香云剪与并无斑。常娥尚自多情甚，偷下雕梁为照颜。
潮阳笔，万古映江山。岭表宗风原磊落，盛时文藻壮波澜。未信掣鲸难。
昔喜三身净，今悲万劫长。不应归北斗，应是向西方。舍利众生得，袈裟弟子将。鼠行残药椀，虫网旧绳床。别起千花塔，空留一草堂。支公何处在，神理竟茫茫。
功遂侔昔人，保退无智力。既涉太行险，兹路信难陟。
把酒高歌《行路难》，每从日下望长安。霜侵黄菊人俱瘦，露下红兰梦亦寒。海内友朋惭命驾，异乡兄弟劝加餐。不堪白眼伤时客，犹是逢人效鼠肝。
楼阁凌虚揽胜全，皇华使节驻秋烟。眼明乐浪玄菟外，身在蜚廉桂观边。万里朝宗分市舶，百年渐被沃桑田。登临我本蓬瀛客，清宴风光一畅然。
白云明月漾微澜，空外秋声落远滩。燕子矶头中夜起，一天星斗大江寒。
露柱抽横骨，虚空弄爪牙。直饶玄会得，犹是眼中沙。
我来海外交陈君，陈君明爽绝不群。煮茗夜谈日继之，眼昏喉尰犹未离。激昂大道无馀蕴，探颐至理尽精微。人生聚会如大梦，车尘之下不可知。陈君有文我能削，陈君有过我敢摘。陈君爱我非在此，我爱陈君亦如彼。有文有行世不少，功高名大看愈小。一身众患岂能当，予与陈君后话长。苦莫苦兮疹饥骨，余犹视之如饴蜜。乐莫乐兮拥舞女，余正视之如刀锯。我语陈君受不失，此情十分未去一。君不见海门之水深且宽，君不见五指之山高且嵂。山高河广会自稀，忠告之言莫置之。我今别君挥手去，相思常在月明时。
秦氏无过一再传，欲图万里据秦川。汉家只在芒山下，却谓金陵五百年。四海龙蛇日沸腾，秦皇万世欲相承。汉家王气芒山起，却事东巡凿秣陵。
隔墙一唤惊还喜，半夜汝从何处来。携手都忘闭门户，禦寒先遣洗樽罍。音书虽近无人往，道路多虞几度猜。此日生归是天幸，旅颜消瘦未须哀。
绿影竞扶疏，红姿相照灼。不学桃李花，乱向春风落。
骚人随处可为家，况复春醪不必赊。漫道少时才了了，便教今日意些些。胸连四海情怀阔，话及三唐藻思加。堪笑庙堂髦俊在，竞缘沤沫忘娘爷。
朝看东南云物好，便有清风收浊潦。吾知天意将悔祸，约束蛟龙便粳稻。山川转眼异明晦，冠屦宜人亦轻燥。微凉入堂酒味好，一杯径醉愁如扫。清幽枕簟东窗下，晓睡老鸡呼不觉。
岱岳嵯峨耸碧空，春来云气几千重。轮囷晓度天门外，缥缈时悬日观东。岂是无心闲出岫，应知有意欲从龙。迢迢游宦思亲者，何独凭高望不穷。
不骏于乘合见烹，铃斋指动荷分羹。区区膰肉非相报，正恐公为孔子行。
川路绕长林，岁穷千里心。贾舟栖港迮，樵火出村深。欲雪应消瘴，因风忽解阴。转移足清景，难受客愁侵。
忧国忧民真品格，攀先生尾即诗才。辣椒刺泪有奇效，大伙都来哭一回。
未有一分让，先有十分争。所丧者实事，所得者虚名。
寒泉将雨小池浑，淡淡光风散藻蘋。丹鲫腾梭惊燕没，青鲢吹絮趁蛙喧。江湖若个长竿伴，日月依然直钓轩。最好夜深持烛看，碧虚如镜白波翻。
湖翁閒白昼，云榭寄清觞。流水琴声远，寒潭钓饵芳。庙堂新鹤发，玺诰旧龙章。对景添怀抱，扁舟系夕阳。
岁尽归心促，清猿苦夜吟。野阴生泽畔，寒烧隔霜林。戍堡丹枫下，渔舟白苇深。因思京口宿，曾听万家砧。
忆前盟。为共怜薄命，不是世问春。健士青衫，幽姿红袖，天意教作愁人。一番见、论心缱绻，两番见、生别泪盈巾。我亦男儿，卿尤奇女，未信终分。漫道风波可畏，倘风波不隔，不显情真。月莫重圆，花休再放，判却两地伤神。又还笑、清谈有分，何曾向、梦里觅行云。但得同心天涯，总是相亲。
萍水论交四十春，几清官况几归人。芝兰气味久弥笃，道义心情老更真。珠海沧波秋月夜，湖山烟树暮天云。相思何日能相慰，珍重来书莫算频。
侬是嵚崎可笑人。不妨开口笑时频。有人一笑坐生春。歌欲颦时还浅笑，醉逢笑处却轻颦。宜颦宜笑越精神。
霞绡簇春笑红雨，曲江芳情恼游子。郎君焰光高二丈，烧杀杏花三十里。觞酣小驻庞姨家，莺歌溜玉铿红牙。华裾飘麝鬓毫绿，上马行陪择婿车。
西方初月吐婵娟，湖上轻风罢钓船。遥想水晶宫殿里，莲花灯下一僧禅。
南都诸曹官事简，南都大夫乐游衍。我来半载值多务，九日登高不嫌晚。太平门开山簇簇，锦石灵泉间珍木。野人已慰沧洲心，诸贤真享烟霞福。观音阁下秋江横，燕子矶头瑶草青。虽无仙菊十丈把，颇有名酒千杯倾。金陵佳丽区，万古来贤豪。灵运诗篇悬白日，安石棋墅生蓬蒿。我生何啻鸿一毛，浩歌不谢青天高。东吴山水兴方剧，北极星辰梦巳遥。回瞻勾曲峰，上接牛女矶。华阳七十洞，洞洞生阴晖。矫首招鸿蒙，把臂谈希夷。玉仙之居天地枢，尧水不没秦兵迷。赤龙白鹄日飞走，琼户金坛紫云阜。尘中懊恼伤素怀，欲向茅君结宾友。
忆昔富春江上饮，座中多少婵娟。共经行地未荒寒。灯窗和笔案，分占此江天。忽有闲愁花谢后，枯肠芒角森然。不须苦苦劝觥船。便教真醉了，无分似当年。
神理人情本不同，绝怜鼠辈倖元功。天公盍假毛氂助，成败都悬反掌中。上林辇路草青青，谁向凭高识圣情。谩展东封图画看，不如醲酒乱平生。
雪液风来自石峰，金华众壑此为中。须知流出此山外，更会群流共入东。
忽忆前年初病后，此生甘分不衔杯。谁能料得今春事，又向刘家饮酒来。
仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。
黑白枰中劫未央，老来何境得徜徉。采芝心怯云山远，买药身甘市井藏。饱吃官仓常粜米，贪看沧海渐生桑。尚馀精力多閒暇，集谤成诗欲满囊。
一朵花铃红豆蔻。闻道玉人消瘦。铜舆重邂逅。约来岁放灯时候。望郎不见将郎咒。细摺银泥小袖。轻向崔娘嗽。萧郎补过难依旧。
衰草残阳三万顷。不算飘零，天外孤鸿影。几许凄凉须痛饮，行人自向江头醒。会少离多看两鬓。万缕千丝，何况新来病。不是离愁难整顿，被他引惹其他恨！
累月出公今始回，心牵旧隐白云隈。足才入草蛇先觉，影始近溪鱼便猜。久屈根从岩缝出，无名鸟唤野花开。抬头山上篷庐在，一掬清泉洒面来。
招宝山邻娑竭宫，县峰仍接补陀峰。晴晴雨雨皆如响，谬挹池鳗拜土龙。
磴道循城近，垣墙占地幽。轩窗谁指画，砚席我优游。不许簿书到，恐为图史羞。此心元自适，何处欲忘忧。
号令风霆迅，天声动北陬。长驱渡河洛，直捣向燕幽。马蹀阏氏血，旗枭克汗头。归来报明主，恢复旧神州。
外史輶轩出帝乡，莱衣惟恐负春阳。重闱向晓占乌鹊，下里迎风拜骕骦。殿上朵云常咫尺，阶前兰玉有辉光。交河之水流无尽，得似君家爱日长。
六月不知暑，湖风涨晚林。凭阑追旧梦，驰驿寄新吟。出入三朝意，卷舒千古心。感余不暇懒，窗影午蟾侵。月暗书中色，霜彫镜里年。滔滔时易失，落落意难传。信己终违俗，随人谩辱先。输他南阁老，攲玉弄寒泉。幸有鹤山房，图书绕梦香。况惭闻道浅，何苦为人忙。五斗米非分，三间茅可长。何当重操几，同踏古松冈。
野性最于鱼鸟亲，自知不是世间人。生成雪壑冰崖面，收得烟蓑雨笠身。杨柳春来青眼旧，山林老去白头新。毋多感慨令君瘦，独立斜阳一欠伸。
当年二三老，曾醉溪山堂。至今月露底，草木有馀香。兴言我良友，六月此追凉。还同章泉叟，访之以相羊。夜久清辉寒，水际如雪光。谁知幽绝处，怀贤正难忘。
郁葱佳气满平台，苑邓河山划已开。五色鹓曾丹穴出，九花虬自内家来。心惟求试通亲表，代有思玄作赋才。莫忘燕州八行字，归人犹待雁飞回。
得官须得印，握刀须握柄。鞭好马亦骄，箭长弓始劲。面谀多背憎，貌让乃心竞。小水噀不得，逆风呼岂应。六辔在人手，安能工纵磬。
画谋已去莲花幕，歌舞空飞蛱蝶裙。欲定中原凭一力，遂令垓下散千军。灰沉渭水馀烽火，树暗江东又暮云。韩信智仍烹走狗，西风人立也怜君。
帢匝枝头簇绛英，朱髹梵器上天成。槛边更种蛮姜叶，依约如归佛手擎。
樗翁九帙逢初度，洛社耆英共举杯。富相苦邀康节入，温公亦喜小程来。每惭席上陪真率，谁道窝中爱打乖。不怕醉归卢老攧，芙蓉月恰照人怀。
非篆非科璞已彫，形容振振与萧萧。曾因忠厚方周德，坐想吁谟览舜韶。汉德已衰还应孽，鲁邦既弱不为妖。虚斋自是惊人玩，不胜雄狐逐怒雕。
废苑苍苔里，残山白骨边。旧游如梦总凄然。况是晚秋天。墟散红腰女，空携买酒钱。葑湾细火自年年。只有捕鱼船。
十室黄茅屋，千峰红叶村。喧厖蛮俗异，质朴古风存。鸡犬连猺洞，牛羊到县门。残年历荒徼，遥布圣明恩。
人穷往往咎文穷，历数前贤半此风。春去林园乃啼鴂，秋来墙壁自鸣虫。世悲工瑟如齐客，我叹好龙多叶公。苦节期君类松柏，根能如石干如铜。
伴绣小青鬟，生性由来好。惯得阿侬怜，不累伊家恼。茶灶倩他炊，药臼亏他捣。莫做阮咸姑，休学王珉嫂。
荷露冷，竹风凉。小扇轻罗坐石床。何处凤箫吹不断，夜深明月转回廊。
炎月征途苦，兼之岁复侵。汉皇思麦饭，魏帝指梅林。饥渴那能免，风沙转不禁。息徒劳行役，因作旅人吟。
玉树开花媚绮窗，龙幡如植冕旒降。只今江月交光夜，情似月明愁似江。
玉骨冰肌冷照人，匀红轻浥绛罗巾。更无凡木能争艳，定向壶中别得春。久稔新诗能写物，须知樽酒可藏真。寄声闭户英夫子，体取居尘不染尘。
庐山山里石头路，我自舍车便杖藜。西林云物古时塔，东林秋声堂下溪。远公与客亦从容，未至当年似懒慵。送过虎溪元不恶，不妨门外听松风。
久坐寒灯暗不明，林钟敲尽更无声。惟馀一树梅花月，犹照枯禅午夜清。
王与马，共大下。将军前，丞相亚。将军无谋丞相诈。丞相谓将军，三州势堪藉。事成为王失为霸。呜呼将军遽叱咤。鼓频频，肆逆氛。丞相大义已灭亲。白旗悬首烦将军。
身中应候腾清秀。何须律管泥牛。芝田凭仗云耕透。更无用，扶犁手。养生布德功夫就。黄芽遍吐胜花柳。玉洞彦胎仙，自然饮，长生酒。
使者解金龟，春风倒接䍦。柳丝缫燕子，花瓣掠鱼儿。水绿平铺绮，山青远画眉。落梅新制曲，红袖隔船吹。
今夕是何夕，扁舟伴鹤汀。推篷一月白，弭棹数峰青。深夜惟渔火，孤尊自客星。不愁更漏永，此地隔尘扃。旅泊逢佳节，长宵作卧游。江间仍禁夜，月下且维舟。火树违同赏，灯花逭独愁。明年知此夕，何客共登楼。
荣途素定不须忙，羞作春妍爱古妆。众促夺袍诗进御，君宁微服夜归乡。怪来尊老升歌席，移就菩提养病坊。闻说重题新鹤表，分留印绶与诸郎。
一旬蝴蝶已成团，便拟开筵宴谪官。携得百花洲畔法，种来鹭粟大如盘。
竹几匡床稳，幽轩更洒然。小窗明月下，来伴道人眠。
孤村秋雨暗，万井暝烟迷。邻杵时飘响，林鸦不住啼。茅茨惭野老，灯火对山妻。因笑病庄舄，空劳楚执圭。
竹皮屋子槿条篱，繁蕊浓花最不宜。乞得赵州柏树子，当窗乱插两三枝。一番霜雪一番姿，铁干铜肤自小时。和叶和梢才尺五，几年长出杜陵诗。自掺禅拐画庭莎，宽处须容一笠过。试较沙弥长几许，眉尖上下不争多。閒将柏叶搅胡茶，供养方情老作家。不似破头山道者，贪他传代古袈裟。眉如霜叶骨如峦，破衲何曾畏早寒。夜坐连云春带雨，如今真作画图看。
芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
匪允命之，亦章庆之。匪允服之，亦保育之。
月出千山捲暮云，遥知玉节会江滨。便应击楫酬今日，不用然犀叹昔人。烟外笛声谁送晚，水边花影自迎春。风流三百年无此，况有清诗句法新。
晓起理新妆，浣花云鬓贴。春风偶窥帘，香气与之接。
漠漠云天一雁来，越凫楚乙漫相猜。秋江已涸蒹葭老，黯淡星沉旷古哀。
落日骚兰国，沧洲水鹤身。淮南招隐赋，同谷念归人。篱落秋声入，西南局势新。可怜潘岳辈，只待拜车尘。
久遭霪雨盼晴归，喜见天开莺鹊飞。孰料檐声从此尽，瓜苗枯死稻花稀！
惊蛰候，吹到十三风。旧院歌辞纨扇冷，去年门巷美人红。春在鸟声中。江南岸，花泮日迟迟。碧盖暗遮凉影立，缟衣閒自水田归。谁唱采莲词？西风外，瘦却卷帘人。无语可谐秦吉了，有芳宜荐楚灵均。朵朵是秋魂。花姊妹，未识陆家经。一笑嫣然催腊鼓，十分酣处弄瓶笙。听得喜声声。
逍遥能自在，大道亦何殊。澹薄随情遣，优游静恶除。春生凡作则，秋谢遍悲疏。利益玄穹鉴，公平信史书。
日月双高悬，朝昏自升沈。有如转辘轳，引縆环相寻。而我生其间，所阅几古今。尔来三十年，又作裘氏吟。眠饭寄编简，此身疑白蟫。皇皇走四方，谁是真知音。语欲离舌本，退缩翻如瘖。涉世聊尔耳，依阿亦何心。托质既巳迂，自谓百鍊金。耻作渭水钩，宁为太阿镡。用舍安所之，齿发忽已侵。日月不我留，潸然涕盈襟。
杜叟学仙轻蕙质，韦公事佛畏青娥。乐营却是闲人管，两地风情日渐多。
若耶溪畔多芬菲，镜里红妆天下稀。映日千霞难辨色，回风一水不沾衣。妖童奏曲横桡去，冶女衔羞戴叶归。何似侬溪为属玉，年年花底一双飞。
茅茨破不补，嗟子乃尔贫。菜肥人愈瘦，灶闲井常勤。我欲致薄少，解衣劝坐人。临池作虚堂，雨急瓦声新。客来有美载，果熟多幽欣。丹荔破玉肤，黄柑溢芳津。借我三亩地，结茅为子邻。鴃舌倘可学，化为黎母民。
十日侯门醉玉壶，西山晴色满燕都。蹉跎上国停车盖，缥缈秦淮下舳舻。调合双龙诗思远，愁牵独雁旅魂孤。遥知王粲从军乐，绕夜霜华照鹿卢。
念汝得一官，壮心犹若失。却问汉功曹，何烦晓经术。汝返巴中路，千山尽子规。金陵啼不彻，况乃日斜时。
伯夷大笑入重泉，先代弓裘颈血溅。自是吹篪相和切，又看一雁度寒边。
落花飞满衣，似有留人意。何处无情风，依然吹落地。
燕子呢喃君得知，深谈实相妙难思。久参贝叶云何梵，一见桃花更不疑。
千枝复万枝，濯濯卉春晖。踠地藏歌鸟，当筵斗舞衣。雨馀芳欲滴，风静翠成围。却忆柴桑老，门前舆醉归。
买陂塘旋栽杨柳，归农未免多务。一庭四序饶风景，且说夜来春雨。香湿渚。爱新树依稀，敷影连三屿。黄鹂不语。怕曲几圃蒲，坐忘方定，惊破静中趣。功名事，却笑平生自许。谁调阳律阴吕。而今且向东君问，旧句岂如新句。开腊醑。要醉唤石湖，重缉寒梅谱。荣枯自古。趁九十韶华，六旬余力，终日醉吾圃。
四年碌碌成弹指，重上绵州第一山。恃辇了知筋力减，分茶好共沐休闲。家鸡野鹜欣论定，春蚓秋蛇愧笔孱。归去书窗铺素纸，不须扰攘旅途间。
微云一抹遥峰，冷溶溶，恰与个人清晓画眉同。红蜡泪，青绫被，水沉浓，却与黄茅野店听西风。
禁籞初尝瑞草新，侯邦仍得贵馀珍。筠篮带雾分佳品，禅榻飏烟集众宾。花乳清泠仙掌露，云腴浮泛建溪春。草堂睡起传佳句，愧我难陪清路尘。
投宿江村日已昏，村童还为启柴门。壶觞欲醉黄翁酒，盘馔深惭漂母飧。夜雪生香芦被煖，晚烟添绿土床温。清宵总是沧波趣，莫向人寰取次论。
南北相看一岭分，长怀欲谒武夷君。个中果隐神仙客，握手交谈迥不群。
疏雨洒寒毡。西堂欹枕孤眠。休文剩骨对高天。萧条不比年前。青铜照泪如流霰。恼他避人秋燕。潘鬓不堪重见。加餐何用相劝。
解带栖三径，呼童买浊醪。岂为糊口计，还厌折腰劳。报主情方切，依亲意独牢。莫讶生事拙，诗思且陶陶。
西风送雨鸣庭树。嫩寒先到孤眠处。愁极梦频惊。马嘶天渐明。千林枫叶赤。寒事催刀尺。树杪又斜阳。迢迢归路长。
园林有佳趣，扶筇时往还。白发心犹壮，逢仙不问丹。
若有人兮非世情，愿欲矫举吹云笙，天不可阶仙难名。渔父濯之沧浪水，美人赠以琼瑶英。
桃源风雪断，不得送鹅来。玉趾留丹灶，金绳换酒杯。山空雏鹤宿，潭隐老龙开。新种松千亩，商量去镜台。
从来佳树生南国，先数闽江次粤东。结实珠垂丹徼外，开花雪喷瘴烟中。未成生计千头绿，漫说怀归两袖红。最忆黄柑三百颗，洞庭一夕起秋风。
闲行柳影下。上有金衣飞去也。约略将身入画。衬软碧苔茵，淡红薇架。梁阴燕话。啄粉泥、琴雁轻打。闲庭院、更无人伴，坐看子昂马。长夏。岳云吟罢。想玉井、冰莲淡冶。疏帘清簟过雨，且暗挹梅津，慢分茶銙。身非桓子野。了不为、清歌泪洒。北窗畔、试弹铁凤，一任赏音寡。
百世兴王地，乘时已建都。离宫万户寄，京邑四方模。尹以名臣择，朝仍宿哲俞。果资卿属重，将俾国人苏。迎饯车交辙，奔驰士结途。许嗟人惠夺，宋迟德恩敷。日月天闱近，山河地势趋。压城隋柳密，开苑汉池枯。文物希前代，讴歌得大儒。邹枚迹虽古，宾从岂今无。
一点光分草际萤，缲车未了纬车鸣。催科知要先期办，风露饥肠织到明。水碧衫裙透骨鲜，飘摇机杼夜凉边。隔林恐有人闻得，报县来拘土产钱。
别时江上草离离，相见寒枝欲放梅。目送征鸿天外去，梦惊烟棹雪中来。青云谁料未十里，白发政须同一杯。老日相逢能有几，春花欲动莫先回。
记少小、竹马鸠车，泥龙瓦狗，相共嬉游，有个青衣，短发垂肩、外家娇婢。向红楼上、同捉迷藏，同猜春谜。奈岁华、一去如逝水。早又绿叶成阴，鬓丝憔悴。更可叹、青犊横行，红羊惨觏。多少旧家，一例沙虫，碧玉寒微，绿珠高节、死随夫婿。算蓬门内，有此贞萋，生光彤史。只童稚、旧事不堪记。未免吊凤伤心，忆云挥涕。
翠靥霞生玉镜，红妆日耀金钿。后院花开百合，前庭柳学三眠。
雪后垂杨袅绿丝，邮亭折赠诉违离。明朝月地嗟分影，胜日风流此一时。白閤论诗成梦境，清湖载酒有心期。樽前拟倩如椽笔，细与邦人写去思。
塞草青青塞柳妍。壮怀犹自说开边。桑芽初绿好屯田。小小渔村逢野店，疏疏帘桁飏茶烟。具区缥缈远连天。
日暖西园队队忙，闲随胡蝶度邻墙。几回飞向吟窗过，花外风来带蜜香。
解官乍觉此身閒，引睡文书一律删。乡梦难忘斤竹涧，宦游屡访下牢关。江流东去欢将别，崦景西催老未还。鸿雁惊风遗迹在，苦教夜雨忆巴山。
绿渐成阴，春光九十都虚度。落红如雨。阵阵随风去。蝶少蜂稀，紫燕频频语。春何处。恼人情绪。青草斜阳路。
关河一带玄黄色。正争战，龙蛇激。夜气冥冥天叵测。人民城郭，大江南北。万种空陈迹。头颅尚保将三十。竖子成名几千百。恨事如天谁与白。君为侬舞，侬为君泣。迢递风烟隔。
天仙下寓人间世，爱欲都忘只爱山。更向冯仙问陈迹，烟萝深处勇跻攀。此山胜处非人境，长有烟云拨不开。信是天公悭绝胜，晴曦端为使君来。披露已谐平日志，开云须信大贤能。只馀天道终堪倚，不问人间爱与憎。
客至摘篱豆，一尊相对吟。山光当户冷，秋色入门深。即此寒灯夜，兼之远别心。明朝广陵道，水岸但枫林。
洛阳犹自有残春，水北原南草色新。山酒一卮歌一曲，不能回避看花尘。
旧事十年久，故人千里疏。喜逢青眼语，胜寄锦鳞书。草草衔杯酒，匆匆返笋舆。桂山今健否，烦为问兴居。
鼓笛笙箫鬨舞茵，伶官和尚杂宫人。黄番绰共唐三藏，彷佛相传未必真。
雁鸣鹤亦鸣，不待鸡戒旦。平生善利心，一鸣思过半。
茶味尚含春意，鸠鸣匆觉村深。扫地风能施手，过门月解论心。
生成艳骨苦相怜，淡著铅华付夕烟。照水淩晨寒瑟瑟，烧灯芳夜意绵绵。何郎好咏还今日，庾信单衣忆往年。珍重阴成结酸子，莫教摽落大堤边。
卅年人海阅浮沉，泛尽颓流看物真。事有难言浑欲恸，情犹可忍且安贫。儿童憨笑奇生客，老父凝神辨故人。小巷板桥仍似旧，村前流水碧波新。
雨后斜阳。细细风来细细香。风定波平花映水，休藏。照出轻盈半面妆。路隔秋江。莲子深深隐翠房。意在莲心无问处，难忘。泪裛红腮不记行。
骑马出门无所诣，端居正尔客愁侵。苍颜白发入衰境，黄卷青灯空苦心。天下极知须隽杰，书生何恨死山林。消磨未尽胸中事，梁甫时时尚一吟。
主僧走城磨驴儿，廊僧闭门缩头龟。长发行者披鹑衣，瀹我苦茗行相随。禅床破簟客自展，急呼苍头挥大扇。卧到夕阳暑力软，归趁潮平柁流转。
八月登临惊客心，烽烟万里忽萧森。南洲草木黄陵晚，西蜀楼台白帝阴。赌墅何人陪谢傅，誓师未必得陈琳。荒江欲渡无舟楫，坐看风云入塞深。
墙里种桃杏，新春亦已花。墙外绕扶疏，绿荫皆桑麻。今年风雨时，日见田稻嘉。长瓶泻黄汤，且饷田畯茶。
霜气澄秋潦。喜空明、水天一色，镜开清晓。酒榼茶篮随意挈，买个船儿小小。恰称我、一家舒啸。湖外烟岚湖里树，衬楼台、金碧增奇巧。铃塔影、翳斜照。愁眉到此应都扫。泛中流、橹声摇曳，大开怀抱。十载齑盐艰苦，共酬尔、溪山画稿。试领略、天然佳妙。俗状尘容须脱尽，有逋仙、冷抱梅花笑。扶残醉，倚归棹。
有客传吟藁，知渠来自闽。四书犹在鲁，六籍不忧秦。太史经邹峄，离骚感楚臣。谁知梦奠日，曾忆后庚申。
种得桃花与李花，红红白白几人家。卖钱却待花成实，沽酒墙头不用赊。
前日报君明日行，强凭诗句写离情。悬知北海经旬别，须滞韶山半日程。环席已甘搀上首，馀罍应不负同倾。预期一笑东门外，剩记樽前醉里声。醉里新声解记无，祗应琴意似相如。近来公道偏难得，从此佳期敢妄图。玉室金堂有阻隔，兔葵燕麦恨扶疏。冥鸿不比寻常雁，试觅萧娘一纸书。
候馆丹枫吹尽，面旋随风舞。夜寒霜月，飞来伴孤旅。还是独拥秋衾，梦馀酒困都醒，满怀离苦。甚情绪。深念凌波微步。幽房暗相遇，泪珠都作，秋宵枕前雨。此恨音驿难通，待凭征雁归时，带将愁去。
尔家旧傍郢中台，二父声华动斗台。岁月独惭元礼士，云霄向识仲容才。花明滹北丝骢出，草绿湘西绣斧回。四海风尘惊在目，公车皂牍几时开。
铁干屈左纽，苔枝锁空青。雨露承十朝，根心自祯明。愿仗千佛荫，羞向三阁荣。水月照缨络，俨矣大士形。秋风动石头，不杂玉树声。泰媪永诃护，恐化苍龙精。
客枕萦湖梦，风扉咽橹声。寻常经过事，一一似前生。
文字观为般若光，威音那畔秘难彰。杜鹃枝上相怜切，野鸭声中过去忙。平视风雷聊徙倚，寄生天地剧悲凉。萧萧坏劫惊砂里，时比诸天日月长。
故人别家游河朔，莫厌山高尊酒薄。明朝一艇下长川，亭际空馀松子落。朗吟亭下莓苔绿，对酒那知春句足。为君拈起紫鸾笙，强把燕歌吹一曲。
落魄谁怜，才几日、鬓中堆雪。则除是、猧儿曾见，鹦哥能说。过眼花随流水去，断肠人向西风别。助凄凉、枕上笛声悲，灯明灭。情已尽，犹啼血。言不尽，空存舌。似残莺宛转，冷泉幽咽。梦醒忽惊时序改，愁来不信乾坤阔。再休将、醉墨写相思，生绢裂。
累土崇丘作小亭，手栽花木满林坰。郡中高树已全绿，屋外远山才半青。过眼荣枯荒圃草，到头聚散野池萍。馀生但愿身长健，杖策时来对翠屏。
官居寥落禁门东，秋满长安一夜风。老病不眠成展转，五更钟鼓雨声中。
议罢社中公共事，澄江一道踏春晴。原知高阁名惟故，得沐遗风眼益明。胜迹有灵难毁弃，诗疆无际可纵横。整襟齐下涪翁拜，谨守新盟续旧盟。
刻丹崖峻峭，乍风雨、洗霜林。对障岫云低，藏峰雪远，山馆高吟。青琴。凤弦漫理，怕清商，百感不成音。消领樽前意好，胜游更试而今。登临。屐齿陟岖嵚，俊侣醉相寻。叹玉琯年涯，金荃词笔，一样乡心。高岑。故园甚处，向斜阳，烟树自萧森。招得归魂去否，夜窗一枕寒砧。
望里仙踪渺，烟霞沧海东。径迷丹灶外，人转大还中。虬偃千林日，鸾吹一夕风。停骖迟太姥，蓝水洗尘容。
麾斥烟霞世莫俦，须江太守独清流。庭前见石即下拜，石若有情应点头。
菊自离披蝶自愁，道人无事懒悲秋。多情昨夜三更雨，洗出青山著屋头。
周衰麒麟出，汉末黄河清。见之非其时，徒有嘉瑞名。古道既缅邈，企慕惟空情。茫茫千祀上，此义圣所明。
寻幽坐翠微，岚气湿人衣。日暮高亭上，云归僧未归。
炎空一碧金乌走，白龙蟠泥黑沈薮。农人望雨如望珠，一点一颗胜一斗。清晨染土按五方，黄冠烹蛇巫酹酒。天门九重空尔为，五月作尾六月首。君不见随车雨，贤太守。
剥啄惊回午梦魂，开门猛讶尔萧军。老朋友喜今朝见，大跃进来何处存？八月乡村五月矿，十年风雨百年人。千言万语从何说，先到街头饮一巡。
一千五百人善知识，大坐当轩取意描。眼上安眉犹不荐，面前球之更相饶。
落花数点悬蛛网，风蹙文如浪。看来也似惜春光，留住残红不肯放。柳烟槐雨连门巷，要做绿阴模样。绿阴终不似花时，这夏景曲儿休唱。
西风昨夜怒掀天，吹折瑶池并蒂莲。夫属妇言情已切，妇从夫死志弥坚。不惟大义今时重，犹有芳名后世传。最是伤心孤与老，一家两地隔蛮烟。人间何事使人惊，一死能全万古名。合卺已相同穴葬，盖棺宁忍别偷生。肝肠断折情犹切，节义坚贞命必轻。多少英雄名达士，临危何不尽忠诚。
宫墙并峙遗容俨，俎豆重新岁祀齐。唐室几人堪密勿，诸君何事总蛮溪。当时望逐铜驼远，千古魂依越鸟栖。圣代表章逢使者，共瞻英爽贯虹霓。
三洲滩口急，两水渡头来。下过桓彝宅，上通严子台。潺湲泻寒月，滉漾照春梅。白鹭惊起处，鱼多见底回。
一时清响闹新荷，其奈龙公不肯多。窗外风光吾不校，四郊禾黍定如何。
满径蓬蒿泪雨殷，故人忍再叩松关。流传文字真知少，阅历甘辛死日闲。浩浩惊风吹积水，萧萧群木下空山。如何千里江乡路，祇见翩翻白旐还。
时勤拂拭与掀翻，错莫无端认定盘。点石化为金玉易，劝人除却是非难。
云低树头青，风急叶背白。一坞无来人，鸟语斗格磔。
霖雨苍生素有怀，天心昭格众心谐。虚檐坐使翻银竹，广亩同看长翠荄。云暗蛟龙归远海，水高鱼鳖上长街。朝来送喜千家遍，却道先生语类俳。
何事霜天月满空，鹂雏百啭向春风。邻家思妇更长短，杨柳如丝在管中。
树合疑山尽，攀缘有路通。远鸦追夕照，低雁压西风。瀑势雷虚壑，松声浪半空。凭栏僧指似，涨雾是城中。
片羽秋云感世轻，跫音喜得问鸥盟。板桥画意承先绪，驴背诗怀仰逸情。银甲偶搊秦女曲，金樽喜按杜家兵。雾峰九九思前度，闻野鸣皋鹤一声。
明时公辅望，解组意合坚。僚属吁垂首，门徒泣拥鞯。柴舟遵海泊，卉服趁鸥眠。景色饶诗趣，苔纹剩酒钱。从知东海上，不数二疏贤。
短尾一寸亦称鳞，巨海沧澜寄此身。我能食子犹放子，细想人间死与生。
高原原上暮横烟，辽海燕山路几千。霜介树头催落叶，衣寒天畔未装绵。砌蛩凄语深更月，风寒敲欲曙天。展转寸心摧已折，秋来终夜不成眠。
宦情原自薄，卜得吴松居。乡味已饱谙，胡为羡鲈鱼。
雷劈霜欺旧日痕，铁干苍老仍有芬。敢对隆冬露轻笑，傲骨冰襟是梅魂。曲顾周郎知雅音，雕虫旧作劳细吟。娱文喜得相警策，道合志同情弥深。
墙湿生野蒿，檐低胁嘉树。凉飙屋上过，故以逃大暑。念彼远戍人，荷戈事军旅。而我幸安宁，尚愧林泉主。
当年闻五范，阀阅首吴中。咫尺金阊下，仍看玉树丛。青鸾翔海日，白鹤舞天风。谩逐东方去，冰桃万核红。
霜重前村乌桕红。女儿浦口记曾逢。推篷醉倚尊前月，解佩清回袖底风。秋易感，思何穷。婵娟千里与谁同。遥山一抹修眉绿，依约巫云十二峰。
屋角疏星，庭阴暗水，犹记藏鸦新树。试折梨花，行入小阑深处。听粉片、簌簌飘阶，有人在、夜窗无语。料如今，门掩孤灯，画屏尘满断肠句。佳期浑似流水，还见梧桐几叶，轻敲朱户。一片秋声，应做两边愁绪。江路远、归雁无凭，写绣笺、倩谁将去。谩无聊，犹掩芳樽，醉听深夜雨。玉杵馀丹，金刀剩彩，重染吴江孤树。几点朱铅，几度怨啼秋暮。惊旧梦、绿鬓轻凋，诉新恨、绛唇微注。最堪怜，同拂新霜，绣蓉一镜晚妆妒。千林摇落渐少，何事西风老色，争妍如许。二月残花，空误小车山路。重认取，流水荒沟，怕犹有、寄情芳语。但凄凉、秋苑斜阳，冷枝留醉舞。夜滴研朱，晨妆试酒，寒树偷分春艳。赋冷吴江，一片试霜犹浅。惊汉殿、绛点初凝，认隋苑、彩枝重剪。问仙丹，炼熟何迟，少年色换已秋晚。疏枝频撼暮雨，消得西风几度，舞衣吹断。绿水荒沟，终是赋情人远。空一似、零落桃花，又等闲、误他刘阮。且留取，闲写幽情，石阑三四片。
万里双芒屩，终年一布裘。病侵消壮志，醉著失闲愁。琴料凭僧问，巢居与鹤谋。晚来疏雨过，探借北窗秋。
出门正尔值淋漓，决策登车不自疑。一路新晴天借与，花香鸟语却撩诗。
衣冠塞繁都，茂苑非夙昔。双铺俯行渠，文简相公宅。是家固多贤，满箧载春秋。中有数亩园，颇复修风流。新亭著高稳，佳木行清幽。客来必置醴，井蛙挟其辀。张灯看洛花，意作长门愁。小却得一欣，冻壁缠蛟虬。先朝补天手，翰墨皆其游。再拜阅帝书，局促虞褚欧。平生实好奇，两武布九州。恍然驾阆风，坐我曲池头。竹间是茶烟，松风助飕飕。梅食亦登盘，按行感良俦。枥马喧午枕，土毛撷晨羞。似闻屋东偏，万指食锄耰。行当卖书籍，买邻托羊求。与公行灌园，第一营瓜畴。
人生各有适，岂不常欢然。荣瘁安由命，行藏敢问天。百年恒道路，万里足风烟。去去复何戚，离心魏阙前。
百尺危栏倚翠眉，天风吹动绣罗衣。孤高直对嫦娥阙，缥缈平攀织女机。月下时闻箫一弄，春来还见燕双飞。寄言芳岁须行乐，金谷迷楼事已非。谁道长虹有美人，游鱼争识晓妆新。佳期岂待招灵鹊，微步偏怜赛洛神。濯濯金莲初出水，盈盈罗袜不沾尘。采芳拾翠闲来往，珍重休过妒妇津。借问纤腰大几围，娇跨骏马弄春辉。不随暮雨朝云去，却作追风逐电飞。红粉残香沾汗血，桃花浅色上绯衣。五陵年少相逢处，共道明妃塞外归。湛湛菱花绝点埃，双双宝靥笑颜开。远山忽向湘波现，孤影疑从月殿来。金鹊难逢张敞笔，綵鸾空忆太真台。清心一片寒如水，为报君王且莫猜。香风送上木兰船，水映红妆更可怜。西子锦帆遥出浦，赵姬新曲正怀仙。烟销菡萏偏能语，沙媛鸳鸯不独眠。日暮轻桡徐转去，紫骝多在绿杨边。伎衣摇曳挂雕楹，彼美娉婷隔夜明。不见玉颜翻舞袖，但闻檀板度歌声。珠光欲滴巫山雨，烛影空垂楚殿缨。芳宴渐阑浑似梦，满堂实客若为情。月度空庭鹊绕林，美人闲立罢清砧。欢娱正忆乘鸾舞，幽怨长悬窃药心。万里关山人杳杳，双星河汉夜沉沉。刀头破镜何须问，近日辽阳绝信音。灿烂银缸照玉人，残妆未卸翠蛾颦。九微忍看膏成泪，五夜谁怜影伴身。鸳帐承恩他日梦，灯花送喜近来频。君心好似光明烛，长信昭阳本隔邻。懒出芳郊逐伴游，惜花巡槛漫夷犹。宝妆檐下因谁点，玉笛池边为你留。独对天香矜国色，难将红雨洗春愁。不知情绪还多少，戏蝶狂蜂舞未休。
银灯灿馀辉，夜气清于水。顾此知心人，幸遂盍簪喜。酬酢启黄封，论议析玄理。俗眼为之开，尘心顿如洗。孔明人中英，州平独知己。黄宪千顷陂，世以亚圣拟。德重众所推，才高莫能比。怀贤古即今，酒酣热生耳。
江上冰消岸草青，三三五五踏青行。浮桥没水不胜重，野店压糟无复清。松下寒花初破萼，谷中幽鸟渐嘤鸣。洞门泉脉龙睛动，观里丹池鸭舌生。山下瓶罂沾稚孺，峰头鼓乐聚簪缨。缟裙红袂临江影，青盖骅骝踏石声。晓去争先心荡漾，莫归誇后醉从横。最怜人散西轩静，暧暧斜阳著树明。
定脚撑天天柱峰，云翻雨覆自孤踪。谁同绝巘跻云顶，共坐空濛紫翠重。
赵璧五弦弹徵调，徵声巉绝何清峭。辞雄皓鹤警露啼，失子哀猿绕林啸。风入春松正凌乱，莺含晓舌怜娇妙。呜呜暗溜咽冰泉，杀杀霜刀涩寒鞘。促节频催渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一部，德宗皇帝常偏召。旬休节假暂归来，一声狂杀长安少。主第侯家最难见，挼歌按曲皆承诏。水精帘外教贵嫔，玳瑁筵心伴中要。臣有五贤非此弦，或在拘囚或屠钓。一贤得进胜累百，两贤得进同周召。三贤事汉灭暴彊，四贤镇岳宁边徼。五贤并用调五常，五常既叙三光耀。赵璧五弦非此贤，九九何劳设庭燎。
朔风江畔酒频移，一片重云蘸小池。策杖欲寻高士宅，酌泉因与古人期。孤峰日落村烟冷，远树霜迷客路迟。何处旅鸿春信早，雪中先寄陇头枝。
昨夜三更，风雷忽作。云散长空，前溪月落。
矫矫忠烈公，英谋本天惎。不谓锦绣肠，乃伫干将器。奋力当休明，朱䳒始一试。谳狱清单辞，触邪慑文吏。陈臬正统初，皇舆偶中溃。寇阻括苍阳，江介潜魑魅。帷幕已拊髀，诗书更谋帅。公已深许国，挥剑没长彗。连营赫组练，中坚拥旂?。受降已蚁附，来苏乃麇至。讵意下齐功，更阻平吴志。乘危出远道，孤军陷死地。可惜温序亡，竟踵睢阳事。委巷有啜泣，壮士愈决眦。精诚感天阍，庙食兰汤涘。巨榜缠蛟龙，穹碑负赑屃。哲嗣播清尘，鸿私永敷贲。良史应特书，终古垂幽懿。
东阳有佳士，簪盍钟山下。变文摛风云，论事共樽斝。为言诸孙行，二妙皆作者。有怀不可见，情若江流泻。今此逢少君，秋月澄霁野。儒术久不振，屏弃如土苴。泮林虽储材，樲棘乱梧槚。固当距陂行，扶植归大雅。太末古名邦，生才今岂寡。善性水同趋，范模待良冶。
社近燕怀归，呢喃逐队飞。能无怜旧垒，故国在乌衣。
碧流如镜转春渠，时送残红出雨馀。可怕莓苔黏屐齿，强扶筇竹过邻居。
寥落霜空木叶稀，初行郊野思依依。秋深频忆故乡事，日暮独寻荒径归。山影暗随云水动，钟声潜入远烟微。娟娟唯有西林月，不惜清光照竹扉。
彩云飞尽楚天空。碧溶溶。一帘风。吹起荷花，香雾喷人浓。明月凄凉多少恨，恨难许，我情钟。相思魂梦几时穷。洞房中。忆从容。须信别来，应也敛眉峰。好景良宵添怅望，无计与，一樽同。
晚艳出荒篱，冷香著秋水。忆向山中见，伴蛩石壁里。
十八滩穷十八叹，危途历尽此登临。天地笑歌乃何意，储潭潭水不如深。习礼当时曾伐木，蔽亏日月失阴晴。不知曾有神仙过，试问祠前老树精。
当轩酌酒酹花神，愿得年年对此辰。莫就开时看早暮，枝南枝北总芳春。
二十三年再入山，此山于我有前缘。时人不用怜衰病，天与丹房一线泉。
来书占喜鹊，落日听鸣蛩。
跃出飞云嵿，人从天上行。八埏归一撮，千岳洞双明。有物都观我，还谁博爱生。欲乘云雨施，枯槁尽流形。
宝香熏彻碧莲台，别驾寻僧日暮回。听雨斋前惊树长，浴云池上看花开。青山久不逢坡老，玄鹤亲曾识辨才。二老风流如昨日，百年诗石未苍苔。
昨宵风月好，携手得吾人。南街访老鹤，夜扣主人门。入门未相见，清唳已可闻。见我展双翅，俯啄意甚驯。访药偶有之，初尚疑未真。今晨堕我前，获此万里珍。披图验良是，入药定有神。望兹以试方，辅此老病身。嗟我天所穷，一事百苦辛。兹游乃辄遂，造物良已仁。因歌遂成诗，往调柯山君。
尝读浮邱石室文，胎仙变化气氤氲。慈恩塔里曾题句，阿阁巢中亦并群。九转丹成鸣中律，千龄翮就举翔云。双飞隔雾相呼切，缥缈蓬山路不分。仙质来从十二城，接翅联翩戏太清。自隔蓬瀛思旧侣，但逢云水称閒情。意慵不羡承轩宠，卧稳宁惊滴露声。竹下松间栖亦得，抟扶莫问九霄程。徘徊阶下去仍还，清响遥传碧落间。曾伴裴公栖紫阁，更从处士放孤山。风标玉立凝霜洁，朱顶砂明映日斑。刷羽非无霄汉意，幽情但爱主人閒。昂藏风格自翩翩，万里三山不记年。雪翅喜从莎径舞，霜衣偏向月阶鲜。音调玉轸如相叶，影入朱袍更可怜。仙骨肯为人近玩，直须跨去步轻烟。
飞瀑如虹，清到万古，空岩夜响风水。溅雪生花，寒云护磴，重叠苔衣涧底。黎雅山中，散不尽洪荒秋气。浅碧筠篮，新香菌阁，露华苍翠。大好月明松吹里。度仙径应逢仙子。浸到春纤，斋时晚饭，比素芝犹脆。采芳人，诗梦冷，凭持饷涪翁一醉。石上丛丛，记扬帆、吴中淡紫。
蓦水穿山近更赊，三更燃火饭僧家。乘田有秩难逃责，从事虽勤敢叹嗟。
万里衔王命，孤臣竟不还。有衣藏碧血，无骨瘗青山。瘴海归魂杳，衰宗保墓艰。褒忠邀圣代，俎豆九峰间。
衰残石友，尽相从劫后，磨墨磨人。整个金瓯看撞碎，画山一角偏珍。对此畸形，依然介性，恋恋剧多情。旧毡虽敝，与伊同伴寒呻。坡老苦说无田，枯还食汝，遭际总承平。乱世全身差自幸，璧完能望陶泓。不见铜山，系囚流窜，惟有断碑亲。半圭乌玉，蛰居聊送馀生。
老我平生不愿馀，归来但欲赋闲居。灌园自足供朝膳，且奉夫人御版舆。
剥啄无嗔叩户频，要听论古诵诗新。百年风雅久不作，一代典刑今有人。敢谓投心似胶漆，故知与世若参辰。如公接物何多得，岂复畏人嫌我贫。
五年心事共谁论，惜别胥江日色昏。水底须眉终有相，雪中指爪已无痕。秋风鲈脍江南味，春雨梅花处士魂。毕竟家山贫亦好，知君亦厌孟尝门。
无法亦无心，无心复何舍。要真尽属真，要假全归假。平地上行船，虚空里走马。九年面壁人，有口还如哑。
沧江日暮，对紫金峰色，苍然浮目。千古蟠龙呼不起，一任兴亡枨触。柳暗藏鸦，洲明飞鹭，夏木含芳淑。大云未倦，閒来自绕岩屋。天意系我纶巾，世人歛衽，看著枯棋局。第一琅琊中兴手，不共纹枰争逐。相度流泉，绸缪桑土，万汇归帱覆。从游非晚，春姿长在溪谷。
高标不畏雪霜侵，松竹初栽未靓深。多谢东君深属意，尽教枯朽作瑶林。
衍师本儒生，眉骨甚疏峭。轩然出人群，快若击霜鹞。早尝垂长绅，挟册诵周邵。欲陈兴坏端，往应乞言诏。乾纲会中颓，四海起攘剽。仰头望天扃，氛祲匿羲曜。蕃邦日寻兵，纁玉罢朝頫。木颠岂绳维，长往遂沦耀。披缁别家人，欲挽首屡掉。超哉休远徒，高躅愿追绍。初来北城刹，驻锡问宗要。相逢共宵哦，篝火树间照。篇成出叩钵，锋疾惊楚僄。我或劝之冠，不答但长笑。留连忽中离，名山赴佳召。颇知此行乐，夙志酬历眺。吴峰戴襆登，楚水投文吊。江秋雨鸣濑，海曙霞发峤。灵奇务穷搜，不惮蹑遐徼。东归始安禅，幽谷斩蓬藋。坐敷云中衾，薜屋一涧缭。前年逐戎旃，野出事田獠。是时阴飙作，山黑卷狂烧。不畏猛虎过，车宿傍枫庙。闻师隔烟岭，无寐听猿叫。晨兴雪满壑，衣湿寒木燎。空林断樵踪，兀兀见来轿。相邀至岩扉，山竹穿叫条。深房煮山药，干叶焰风铫。顿释行旅颜，瓢绿欣饮釂。促还不能淹，喧寂叹殊调。迩来竟何成，三十匪年少。恨无关弧力，结束从嫖姚。闲坊借书披，危坐似持钓。行忧釜见夺，谒恐冠遭溺。逢人戒谈时，涩缩刀在鞘。军鼙五月急，市闭无贱粜。壮气渐欲磨，妻孥困缠绕。堂筵宾履疏，暑夕行熠耀。师来赠长句，有誉无鄙诮。组章眩芬涘，金奏聆要眇。据梧起豪诵，心疢浑可疗。回顾平生吟，真咽蚯蚓窍。上天宰玄化，乱治方叵料。性命如穷鳞，倘或脱罾蘖。卜居计已决，不待龟灼燋。过湖就稻蟹，静处容不肖。安能效群女，倚恃斗妍妙。泳风或鸣桡，耕月还荷。师当重见寻，东皋一舒啸。
两重心，三五夕，江上翠楼倚。皱冷西风，吹梦不成水。那时睡著鸳鸯，采香人过，也偷避、曲阑干底。忍拚弃。画中双桨盈盈，湘月薄于纸。团扇轻分，桃叶未妨姊。剧怜听雨湾头，花花叶叶，恁没个、鲤鱼红尾。
秋风吹地百草乾，华容碧影生晚寒。我当二十不得意，一心愁谢如枯兰。衣如飞鹑马如狗，临岐击剑生铜吼。旗亭下马解秋衣，请贳宜阳一壶酒。壶中唤天云不开，白昼万里闲凄迷。主人劝我养心骨，莫受俗物相填?。
大河流日夜，噫气北风号。雾影霾鱼市，寒威缩马毛。客程千里倦，酒价一时高。欲作懵腾计，终宵聒怒涛。
羌玄圃兮玉英，蹇冰轮兮太清。猗缟袂兮谁子，粲一笑兮倾城。倚横吹兮寄哀思，揽幽香兮补骚情。
江波东去月生西，花竹深中尚故蹊。尊酒几偿三径约，诗篇难尽百年题。丹心灼灼葵当槛，绿发萧萧水映畦。我亦江南植双桧，月明时有鹤来栖。鹊桥东畔凤城西，问竹寻花识旧蹊。载酒又询前日字，改诗兼换向来题。岂知明月思千里，未厌江离种百畦。为向天池鹏鸟道，鹪鹩随分亦安栖。
公孙舞浑脱，长史妙心画。老兵涂帚垩，中郎出飞帛。得法自所见，岂用规畴昔。随人作书奴，终与古人隔。游丝最无事，何止但百尺。飞来若有态，吹去忽无迹。使君看青天，意外得新格。映空疑有无，著纸互络绎。神机殆天授，至技非人积。遂令一丝轻，可挂千金石。聊将画沙锥，幻出虫网壁。我虽不解书，好书乃成癖。公如傥有意，能事不敢迫。
浩笑江门点旧诗，诗中几度见承箕。他日携书南岳住，却话山楼浩笑时。
泽畔魂应在，犹悬万代悲。楚宫荒草没，澧水古祠遗。世溷居难卜，天高问岂知。眼看风浪急，莫咏有兰词。
维人有两耳，相距止咫尺。作息共开闭，死生不相值。嗟嗟予故人，此会足可惜。维人有两足，相须二而一。行时偶交互，前后终相失。嗟嗟予故人，此别会何日。唯人有一心，衰飒日以逼。在昔活如水，迨今硬如石。嗟嗟予故人，此心毋分隔。
里仁巾几寂，遗懿满瞻听。济美圭璋质，流芳琬琰铭。纸灰霏似雪，巷泣洒将冰。念念存伽释，超超拔九冥。
雪峰山中解夏，三门开放两边。去底观音势至，来底文殊普贤。
江上匡庐峰，苍翠矗空起。岿然宇宙外，五岳皆平峙。吾师久驻锡，尽挹江山美。道与峦岫高，长江失涯涘。宗风久颓落，赖师为振起。宁续青原灯，挺出曹溪指。不向如来行，自深微妙理。师随野鹤踪，一到冬春徙。我本沉冥人，感师示遐轨。团圞一室中，悟言笑相视。谕以惜馀年，提以超生死。惘惘恣游行，遂得皈依旨。钟鸣漏欲尽，艰难相徙倚。自幸有良缘，威光莫予鄙。近乃营口腹，担囊匿溪沚。引领重徘徊，云间堕双鲤。长跪读尺书，恍惚在瞻跂。行披庾岭云，随风迎道履。雷峰月正秋，共作大欢喜。琉璃一盌灯，杨枝一滴水。大地遍光明，并照愚蒙子。
长沟之山山矗矗，长沟之水水曲曲。苍崖松老风谡谡，村妇衣单形影独。织无机丝舂无粟，荆钗蓬鬓颜如玉。良人长征翳可怜，从军输挽秦师前。阿婆牧犊柴桑外，日斜长望望不还。红轮未暝青山紫，马蹄䠞蹈黄尘起。轻装宝剑羽林郎，下马斜窥颜色喜。入门偎倚饵甘言，正气刚肠森发指。孤身匿迹恨无门，事到艰难惟一死。凶徒怒起刃交加，血花泪花落红雨。中庭电掣雷霆吼，神龙只抱骊珠走。烈妇守身誓拌身，身甘百碎何惜手。手既断，心如铁，血千行，肠百结。君不见汉代明妃马上娇，铜雀空劳锁二乔。红颜白骨埋荒草，姓氏谁将烈女标。吁嗟乎！别夫不于室，拜姑不于堂，慷慨赴义何忙忙。千载而下仰清风，于高山之崔巍兮，与流水之汪洋。
衔杯谁道易更阑，沈醉归来不自欢。惆怅后时孤剑冷，寂寥无寐一灯残。竹窗凉雨鸣秋籁，江郭清砧捣夜寒。多少客怀消不得，临风搔首浩漫漫。
雄鸠鸣雁即天涯，未觉蓝桥去路赊。夜枕不迷蝴蝶梦，春衫深染石榴花。千钟纵意伯伦酒，七椀清心谏议茶。错向墙头窥宋玉，风光元在鲁东家。
马渡夹沟东，溪桥卧断虹。夜阑群动息，月出四山空。物色归尘外，天形入镜中。兹游奇绝甚，琢句恨难工。
湖岸缆初解，莺啼别离处。遥见舟中人，时时一回顾。坐悲芳岁晚，花落青轩树。春梦随我心，悠扬逐君去。
心随朗月阻溪湍，欲诉衷情期艾难。夸父临川终渴死，古来烈士最奇观。
野菜生根土亦香，寒林晴久漏春阳。山临古画开当户，蜗学名书篆满墙。密竹旋删嫌碍月，青柑迟摘待经霜。儿童闲取池头水，剜破琉璃绿一方。
快剪催裁广袖衣。暖挼鸾带泪相依。隐钩约珥彀朱丝。仙李盘根银汉上，孤桐泛响玉楼西。萍生不定柳绵飞。入馔双鲥细细鳞。东君扶醉诏花神。回身恰并弄珠人。笑电总欺明月影，歌梁乍感上京尘。涉江幽佩杂芳辛。木笔阑枝掩画楼。闻呼小玉上帘钩。入时半臂足风流。梦里云屏天样阔，眼前花事雨中休。为谁刻意貌春愁。乡梦萦纡十二峰。镜屏回映细腰宫。冷猿啼处卸征篷。艳豫堆边秋水远，黄陵庙口暮云重。酒醒依旧客江东。
堂上綵衣斑，戏舞娱亲颜。俯看堂下草，生意待春还。春还芳草碧，子长赖母力。草色有枯荣，母恩无终极。严霜催老干，弱蔓缘孤根。春至清阴满，难酬雨露恩。薰风被荃葛，儿衣袗絺绤。一缕与一丝，咸自母手绩。既无池塘梦，肯作王孙游。愿身化为草，根叶镇相缪。主妇能调膳，升堂具旨甘。草蔬郎自饭，举案对宜男。
坡顶夜光发，人来雨后寻。山祇原吝宝，君莫起贪心。
楚士照千乘，韩梨夸数株。舜门纷执玉，尧岳衒分符。宝结文房友，鉴明狂客湖。郊圻正多垒，兵会忆夷吾。
子去有何见，来之奚所闻。愿客且宁坐，为子请敬陈。丈夫志四方，出门辙同轮。人心投合谐，匪必邻里亲。长风会枯蓬，飘飘逐飞尘。既东忽复西，聿谁究其因。引觞就岐路，有怀庶能伸。
墙头杨柳老无枝，门外新泥淤旧泥。因看儿童骑竹马，忆曾随母北归时。
渌净堂前竹，秋期赴白云。不知缘底事，一日可无君。
蟾宫仙种，几日飘鸳甃。密叶绣团栾，似剪出、佳人翠袖。叶间金粟，蔌蔌糁枝头，黄菊嫩，碧莲披，独对秋容瘦。浓香馥郁，庭户宜熏透。十里远随风，又何必、凭阑细嗅。明犀一点，暗里为谁通，秋夜永，月华寒，无寐听残漏。
落叶春风起，高城烟雾开。杂花分户映，娇燕入檐回。一见能倾产，虚怀只爱才。盐官虽绊骥，名是汉庭来。
朝泛苍浪水，暮归鹦鹉洲。一丝抛下处，牵动海天秋。
溟涬鸿濛，肇自先天，无极之初。暨阴阳分判，乾坤定位，循环动静，真宰中居。一点灵明，辉天朗地，亘古圆融无智愚。尘缘断，看碧潭镜净，月瑩心珠。八荒洞照毋隅。中宵永、冰壶玉液酥。正真铅投汞，坎离交姤，火龙水虎，橐籥吹嘘。白雪凝舆，黄芽满鼎，雷震昆崙彻太虚。功成后，俟胎圆神化，同赴天衢。
纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
塞北城当蓟北门，三河流接九河源。霸图已逐秋云远，节制新添虎卫尊。几处桑麻思乐业，千家砧杵静朝暾。此时天畔登楼望，眼入西风忆故园。
卷袖围裙为口忙，朝朝洗手作羹汤。忧卿烟火熏颜色，欲觅仙人辟谷方。
晚泊高邮城，雨雪竟连日。念彼役人劳，寓此盂城驿。扁舟候晴发，河冰复鳞积。因之累宿留，令我心悁悒。忽报寒冱解，喜泛春流碧。直过大江东，此地成追忆。
和气凝阳更递通，露根移得自蚕丛。分明般若圆明相，误落柴桑酒盏中。
与尔同桑梓，相将上国游。诗篇谁竞美，杯酒每淹留。雪里牵行色，天涯起别愁。未知重会处，应早觅书邮。
霏霏漠漠暗和春，羃翠凝红色更新。寒入腻裘浓晓睡，细随油壁静香尘。连云似织休迷雁，带柳如啼好赠人。别有空阶寂寥事，绿苔狼籍落花频。
团湖坪，三寸镝。建阳市，一片石。更无鸲鹆好纹留，应作蟾蜍清泪滴。自从历劫厓山麓，坑云五色无人斸。荆棘难寻秘阁顽，泥涂何况桥亭卜。不怨魏行省，但笑留承旨。无劳程集贤，犹有赵处士。始知神物难久埋，南溪七十三间开。得之地下窜狐兔，捧出座上生云雷。铜爵香姜不足数，玉带水云乃其伍。肯草蠲除诏，留伴赵孟頫。愿写生祭文，移赠王炎午。石飞海立五百年，砚兮砚兮尔良苦。忆当流落朝天桥，早识三日无江潮。祇为赵氏一块肉，未入杨家七客寮。好事留传阅兵燹，黑者隃麋碧者藓。鼠肝虫臂已不惜，龙眼犀纹那可辨。重其人者物可悲，一书却聘生光辉。警鹤徙倚詹尹市，饥凤太息曹娥碑。呜呼宝祐初开蕊珠榜，放胆文章慨以慷。三十功名石不言，凄凉资国蜘蛛网。
不舍奸雄却舍身，下愚愚甚甚商辛。佛家多少波罗蜜，不救台城荷荷人。
月隐江天树，风吹海国云。断霞成散绮，归雁带斜曛。枫落千山瘦，潮平两岸痕。氤氲香满座，雅爱爇思闻。
五岳终难竟，蹉跎岂漫游。家居如旅梦，春雨似深秋。樽冷山云外，潮寒岛石头。与君忘世故，正好此淹留。
大夜希声何处寻，相逢倾盖感知音。纵教妖雉亡千祀，自有灵犀烛九阴。六合鸾枭中散泪，三春风雨少陵心。笑他修五凤楼手，输与诗囚拥鼻吟。
日暮山寂然，树响栖乌下。独行深涧边，野华摘成把。
花气压帘愁不扫，细雨粼粼长芳草。玉钗燕尾剪春寒，坐惜流年镜中老。东风吹柳人不知，春娇满眼颦双眉。吴松锦字梦中得，晓来月落闻乌啼。南园日暖蝴蝶醉，香雾熏人海棠睡。朱门小立蹴金莲，落红起作离人泪。
夏正标吉朔，尧历载初辰。柏叶清樽举，椒花绮颂陈。年芳随律盛，皇泽与时均。共有华封意，升平亿兆民。
天地一指，万物一马。二由一有，一亦放下。然后向者里拈起，谓之衲僧火柴头。大海波心轻?动，须弥顶上汗通流。今朝以此开炉，无宾主话勘破赵州。拟归暖处，箭过髑髅。
娇马频嘶。晓霜浓、寒色侵衣。凤帷私语处，翻成离怨不胜悲。更与叮咛祝后期。素约谐心事，重来了、比看相思。如何见得，明年春事浓时。稳乘金腰袅，来烂醉、玉东西。
女郎台上寺，寺影蘸湖光。夜梵星辰近，晨斋鸟雀忙。烟滋杨柳绿，风逞芰荷香。欲下还慵去，凭阑到夕阳。
洛阳佳丽与芳华，金谷园中见百花。谁遣当年坠楼死，无人巧笑破孙家。
谢朓诗中佳丽地，夫差传里水犀军。城高铁瓮横强弩，柳暗朱楼多梦云。画角爱飘江北去，钓歌长向月中闻。扬州尘土试回首，不惜千金借与君。
闲乘海上槎，来访谪仙家。风逆磬声短，日低幡影斜。猿攀高树果，蜂采半岩花。谁在丹台上，三更炼紫霞。
双珰尺素知何处，梁燕空还。门掩重关。镜里眉痕月一弯。有情何必长相聚，红泪栏干。两意如环。雾幌烟窗一例寒。
男儿自有四方志，离别岂能动刚肠。功名未遂身未死，白眼青青频举觞。
出仕惭无补，长年咏式微。天公怜我意，一旦许来归。绿鬓久垂雪，壮心今已灰。翩然归旧隐，端似再生来。身既远市朝，足不到州郡。但知食与眠，此外不暇问。秋来宇宙清，雨后山泽润。老农喜我归，时报丰年信。四围山绕舍，一带水平湖。远近俱堪画，登临自足娱。开门无一事，终日饱看山。石罅鸣流水，翻惊响佩环。闲穿脩竹行，时把孤松抚。身世两相忘，恍如居洞府。人心生剑戟，世路足风波。祇有归田好，谁能自揣摩。为邑赤城下，岂欲寻赤松。我家幸不远，杖履会相从。新诗远寄将，字字脱尘俗。时节近重阳，何由同把菊。
商羊缥缈舞层空，涧谷深深起蛰龙。阊阖九重传帝命，云霆千里沛神工。有年喜续麟经笔，乐事欣传鹤发翁。争似盛明贤太守，恩波湛湛不论功。
新绿阴中燕子飞，数家烟火自相依。童誇犊健浮溪过，妇闵蚕饥负叶归。地暖小畦花汞长，泥融幽径药苗肥。却居乐事何堪数，一醉旗亭又典衣。
剪冰绡，缝雪缕，馆娃宫人越溪女。回风吹雪长袖举，玉阶缤纷落花舞。白月堕地星河高，流云卷空翻翠涛，宫门鱼钥夜迢迢。
海风吹清秋，林叶飒已落。山巅出高台，隐隐在寥廓。宾从果幽期，层轩瞰郊郭。鸣驺应崖谷，篮舆转林薄。兹地已荒凉，兹人故冥寞。文识都未磨，山川恍如昨。画屏见群峰，浓淡正参错。烟云下卷舒，欻若搴翠幕。莲开碧扶疏，眉修清绰约。长松不知年，拔起立旁礴。群龙上空虚，奋怒争拿攫。丛篁与延蔓，斤斧聊疏削。深或翳虫蛇，暮唯栖鸟雀。两楠最潇洒，前轩宜所托。枝干晚青青，几冒风霜恶。更怜山下人，偏得山中乐。种田灌山溪，却老斸山药。荣辱祇偶然，人生似蒲博。蹉跎缪轩冕，志尚本丘壑。欲学山前翁，收身及耕凿。
石间佛足明如玉，山外神光散作灯。
威声又数中兴年，二虏行当一矢联。闻道名城得真将，故应惊羽落空弦。追锋归去雄三卫，授钺重来定十连。别酒回头便陈迹，号呶端合发初筵。
寒葩缕缕结缃红，不待纤针见巧工。秋老从他宫线减，彩文翻喜入花丛。
只手抬，只手搦。毫釐有差，天地悬隔。
微醉带欢春意足，密期成约晚晴多。飞花落处焚香篆，乳燕归时捲幔罗。
旧梦曾经处，怅如今、风流水逝，楼空人去。漫羡长安佳丽地，俯仰已成今古。怪造化、弄人如许。同学少年多不贱，底伤心、杜老犹如故。君问我，为君诉。江湖满地多风雨，阻关河、思归不得，欲行还住。枉却故人书一尺，为我重提旧语。那便解、暗愁千缕。秋欲老人人未老，仅庾郎、先自吟愁赋。转问子，遣愁否。
野阔烟迷树，江清水学天。白鸥盖具眼，终日老人边。
风入床琴帝梦阑，蓬莱为辍老仙官。袖曾有缚于菟手，头不须簪獬豸冠。桃李无言民自乐，冰霜折指吏应寒。西京人物如南渡，更躐三王一等看。
畴昔盛年，四五词家，谑月嘲风。自烽烟澒洞，故人凋谢，白杨萧飒，离黍迷濛。天壤之间，犹存吾辈，坐看川流泻东。全无绪，只矮檐曝背，寒日方中。雪吟花醉能从。披蠹简吾师河上公。更彭城三老，声华是凤，柳州八及，少长为龙。纵感存亡，还娱健在，行见儿孙小字同。陶暮景，向蒲汀系缆，藓磴支筇。
有竹美名眉，娉婷却似谁？翠摇风雨夕，诗思总相随。
独将支遁去，欲往戴颙家。晴野人临水，春山树发花。
雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。寂寞。家山何在，雪后园林，水边楼阁。瑶池旧约。鳞鸿更仗谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。
候吏声参散晚衙，忙呼稚子作生涯。月台先扫堪眠石，风径还收乍堕花。官印斜封桑落酒，乡书远寄谷前茶。青丝翠管非吾事，独酌狂吟兴未赊。
何处秋声入短琴，江边萧瑟起枫林。空歌白雪儿童笑，不负沧波老子心。钓石摩挲云气暖，睡沙展转月痕深。眼中昏嫁随时了，只有床头鬻犬金。
水口移舟入，烟中载酒行。渚花藏笑语，沙鸟乱歌声。晚棹沿流急，春衣逐吹轻。江南采菱曲，回首重含情。
九曲江边云欲净，三更海上月华孤。金刀直入沧溟底，夺得骊龙颔下珠。
翠帘斜卷。又重憩斑骓，小坊幽院。镜里花悰，灯边絮语，一架缃桃门掩。倚扇双鸾罢舞，围席万莺争啭。趁今夜，正酒满花满，月满春满。池馆。寒初逗，钿车过尽，相对成销黯。烛拥红啼，衫凝碧唾，罗袖嫩香都减。只恐梦云难据，更恐歌尘易散。肠断处，是水远山远，天远人远。
忆昔台城饮，高谈每缀星。歌迷千百惠，书诵十三经。江月沾衣白，钟山压盏青。如何风雨寂，高阁息雷霆。
醉乡论石仍论斗，如此山重水复何。我觉去人殊不远，从来杯勺不能多。
驿足行都来，手赍诰一轴。发视喜非常，耆儒见褒录。斯人德无瑕，有子道振玉。陛下自好老，微臣耻干禄。耕云入山深，钓月玩水绿。一朝朱绂赐，庞眉释袍鹄。莱衣拜称庆，起舞遍亲族。我在霞洲上，折屐亦越宿。兹忻赞书至，哦诗遣驺仆。遥知参侍点，论学绍淇澳。
花飘禁籞锦机空，人别河梁酒晕红。送春已是情怀恶，又向残春送相公。
沙漠胡尘起，关山烽燧惊。皇威奋武略，上将总神兵。高台朔风驶，绝野寒云生。匈奴定远近，壮士欲横行。
烂茅遮屋竹为床，口诵时文鬓已霜。妻病无钱供药物，自寻野草试单方。
雨昏南浦曾相对，雪满荆州喜再逢。有子才如不羁马，知君心是后凋松。閒寻书册应多味，老傍人门似更慵。何日晴轩观笔砚，一樽相属要从容。
幽刹寻春傍翠微，幡竿残日迥依依。西湖两岸千株柳，何似先教画取归。
穷愁九日偏萧索，别馆清秋祇益悲。赤叶已随风外落，绛苞还向雨中移。不嫌霜露侵蓬鬓，为爱馨香入酒卮。素手折来怜汝意，金茎唫望渺余思。
无言应是独登楼，渺渺乡思苦未休。憎命文章千古泪，殢人花鸟一春愁。镫昏断漏来清梦，月落文梁影白头。乍可佳辰怜百五，诗魂犹恋旧同游。
鹤立瘦棱棱，髭长白似银。衣冠皆古制，气貌异常人。听雪添诗思，看山滞酒巡。西峰重归路，唯许野僧亲。
己分栖迟不自疑，江边林下尽幽期。病惟好懒宁须药，心未忘机偶对棋。闲馆雨声花落夜，深塘草色燕飞时。春来颇喜囊中富，添得新成几首诗。
嫣然亭上雨，鉴止池边月。人隔九疑山，何以慰愁绝。
无钱将乞樊知客，名纸生毛不为通。桑柘残阳里，儿孙落叶中。
潞河曲港通渔溪，溪边钓艇春烟迷。晓来拂柳行两岸，绿阴浓处莺声啼。得鱼不须上城市，沽酒且向篷窗里。一声欸乃下沧浪，月上疏林回船尾。
晋唐相望已千年，香火如今数十贤。不见古人空再拜，祠堂西去有贪泉。
微波冷托湘筠色，高枝早信寻难得。玉骨不为泥，轻于云一丝。镜花留半影，最薄东风命。楚角莫飞声，人间无此情。
何来风雨忽移天，才过花朝又禁烟。怎似深闺身未嫁，桃开梧落不知年。
大山巀嶪如张旗，小山偃蹇如牵衣。岩头千仞泻飞瀑，迸珠溅雪交横飞。林庐隐隐空中起，青红栋宇相轩委。中有幽人歌紫芝，自采药苗临涧洗。乔林露下青童童，交柯老干森虬龙。岂无明堂栋梁柱？还当采献明光宫。宁无谷底白驹客？考槃歌中风落日。画图难写西隐踪，一曲鸾笙度空碧。
常年二月已清明，今年清明三月中。寄语寻春携酒客，桃花虽歇有东风。
莫叹尘泥汩，且图山水游。双峰天姥翠，一舸剡溪秋。不见戴安道，有怀王子猷。西风无限意，尽属钓鱼舟。
石壁立水外，风涛浩汹汹。何年巨灵擘，幻此金莲涌。谽谺豁幽窦，液沥垂乳湩。飞空土危梯，万象罗森耸。澄潭空心颜，倒景群山拱。江帆日暮摇，回首苍烟重。一声清磬鸣，上界香云拥。
东海恢天网，天老举其纲。吞舟时或漏，终然断其吭。
藁砧一别泪阑干，冰雪遗书墨未乾。每执寒灯看不尽，独居罗帐岁将残。红妆久歇孤鸾镜，白发仍簪五凤冠。地下相逢应有问，丈夫犹自立孤难。
宪府新开粤海隅，朝天旋复赋骊驹。小春物候菊萸晚，肆觐身先玉帛趋。王事固应怀靡及，臣劳端不负长驱。依刘赤子心元切，秉钺重来望未孤。
穗冷一灯昏，耐尽孤眠入夜分。不信今宵还梦到，重门，的的看伊笑复颦。暗忆梦中人，枕上凝思态未真。鸳被暖香犹未散，重温，再去寻伊缥缈身。
过去生平一念差，偶因薄技忝清华。宁吟韩子将归操，不草韦郎起复麻。绮语预愁无间狱，纶言见笑当行家。而今老矣全瘖了，匹似枯株不著花。
祝融高处怯寒风，浩荡飘凌震我胸。今日与君同饮罢，愿狂酩酊下遥峰。
云飞大野晓模糊，水国微茫一雁呼。风起四檐翻玉树，天移万象入冰壶。子卿持节终归汉，裴相乘虚急破吴。五稼从兹兆丰稔，老农争说往年无。
徇速承王后，聪明复辟初。恩波同海浸，刑网比天疏。屡有搜贤诏，曾无谏猎书。惟馀封禅事，应恨缺蒲车。
城东全不觉秋来，小饮新亭罨画开。池跃一丸惊弄水，云随双屐笑登台。园争洛下谁当胜，曲愧巴中我未才。斜日尚牵馀兴在，马蹄沿路踏莓苔。
芳树离离，朱华而绿滋。华滋虽云好，秋风暮来吹。秋风不足恤，华滋亦有时。嗟汝枝上鸟，汝去将安归。美人何方至，贻我江上华。秀彩夺人目，胡为在天涯。天涯虽荣好，不如常在家。
雪霁寒宵一岁除，春风不过子云居。焚林竞逐茕茕兔，漏网应怜噞噞鱼。贞观梦随苍昊老，沉哀句唤美人书。白头萧散青阳逼，空向岩阿觅旧庐。
世间无处不阳春，道路何曾困得人。若向此中生厌斁，不知何处可安身。
恃险不能久，六朝今已亡。山形象龙虎，宫地牧牛羊。江上鸥无数，城中草自长。临流邀月饮，莫挂一毫芒。金陵逢晓雪，撩乱逗云来。已失乌衣巷，还成白玉台。山盘犹隐见，江转似昭回。一听高楼笛，依稀认落梅。每入秦淮口，风波更不忧。重看后庭树，还起旧时愁。故老都无有，遗踪莫可求。何人能识意，白鹭在寒洲。
宫醪玉馔连翩送，敕向天厨赐五臣。酒出长春名本异，赐当元日宠尤新。仙桃醉领东风暖，丰草恩沾湛露均。愿奉阳和同寿域，还歌天保答皇仁。
兴安城郭枕高丘，湘漓水分南北流。万里桥头风雪暮，不知何地望神州。
使君忧旱祷星台，走拜冲炎去复来。扑马忽飞晴昼雨，迎龙先带碧潭雷。凭将素履通三极，不是临祈洒一回。总谓承膏无寸土，分凉犹到读书斋。
今岁春流涨又销，水痕犹印石间茅。浮槎却被春流误，长挂江边小树梢。
权利炙手热，争道俱著鞭。鸡鸣已盥栉，日莫未息肩。中宵一假寐，梦想游钧天。达人袖手观，方寸常超然。冰壶不受暑，凛凛含清寒。消摇北窗下，俯仰宇宙宽。千诗句有眼，一曲琴无弦。开尊对白堕，拂榻饱黑甜。功名不挂念，气定神自閒。渊明亦一出，未倦飞已还。我常疑若人，本不欲闭关。漫仕今墨绶，阅世垂苍颜。卷舒各有时，隐显皆足贤。先正文昌丞，玉立四近班。风流被后昆，世以忠孝传。丹扆新日月，黄图旧山川。故家乔木高，义气许国坚。前贤经济心，不在轩冕间。才猷时所须，何得无里言。高枕恐未稳，鸣珂终小骞。煌煌汉元侯，事业光青编。
三尺芙蓉佩，腰间色陆离。那堪千里别，况复九秋时。瓜步乘潮兴，芜城吊古诗。小山丛桂好，莫忘倚门期。
草弥滩外，草涨亭途愁雁代。云压关山，云裹孤鸦雪浪翻。分明曛夕，空费胭脂留倦客。暂借韶华，隔院闲过数杏花。
江上粤王台，登高望几回。南溟天外合，北户日边开。地湿烟尝起，山晴雨半来。冬花采卢橘，夏果摘杨梅。迹类虞翻枉，人非贾谊才。归心不可见，白发重相催。
江头前夜报轻雷，花底新阴绮席开。稷下放谈多学士，梁园能赋盛邹枚。风传野鼓催灯出，潮带春星入沼来。诗句未成轩骑动，重城深隔愧追陪。
赵魏公，宋王孙，风流白晰更能文。丹青自比董北苑，书法兼工王右军。至元诏书征草泽，召见廷中推第一。三府趋朝贺得人，万乘临轩赐颜色。殿前落笔侍臣惊，鸡林象郡总知名。夫人通籍宫中宴，儿子承恩内里行。一家三人书总好，天子频称古来少。疏广归来有赐金，张芝闲处多章草。全盛须臾那可伦，百年乔木易成尘。凄凉故宅属官府，零落诸孙随市人。空留遗迹传身后，一纸千金争买售。屏风画绝为谁收，团扇书工亦何有。唐生购得墨竹枝，一尺中含千尺姿。若非松雪斋前见，应是沤波亭下披。曲池已平台已坏，露叶烟丛竟何在。唯有双溪水北流，至今犹绕空墙外。
地当南极老人多，况复沙亭满太和。兄在吾宗今最长，千钟将奈寿星何。
惠山寺里北人过，古柏茎茎伐尽柯。三世佛身犹破相，一泓泉水亦生波。山林虽乐元非乐，尘世多魔未是魔。举似于人何以故，坐檐閒看雨霶?。
弱水蓬莱远，群山岱岳高。尘埃千障隔，景行寸心劳。摸索知何自，抠趋苦未遭。铜章披宿雾，藻鉴炳秋毫。穹壤悬鹏鴳，篇章抵雁羔。斯文标正脉，舆论凛时髦。勇退关吾道，留行切帝褒。风云开壮观，舟楫际洪涛。剑履昭魁象，词澜卷巨鳌。合宫陈缛典，华盖粲星旄。霁日明黄道，祥风动赭袍。恩波荣赦草，颜咫醉仙桃。麻册追盘诰，诗歌逼颂骚。人方期补衮，功岂在挥毫。地禁承中旨，天官冠列曹。仪型喜颇牧，步武接夔皋。蚤晚登三事，乾坤倚一陶。途长须骥足，用拙匪牛刀。造请神先索，推敲痒莫搔。未嗟闻道晚，终待郢斤操。
不独思家意万重，百年怀抱几人同。东南财赋少刘晏，西北干城谁耿恭。数十舟航寒水外，寻常猿鹤暮烟中。满前摇落皆堪赋，谁谓悲秋宋玉工。
夜半观天象，无星定肯晴。河流兼市没，船势与楼平。未杀漂摇意，仍添飒洒声。人膏饫鱼鳖，真宰忍忘情。
慕道虔心仰翠微，玄关寂寂少人知。不求世宝兼名利，始悟无心合道时。
绿波夭矫如龙尾，河汉英英拂云起。紫云楼下花映人，摇荡香风十馀里。妖魂照夜春欲语，白玉容华旧丝缕。秦川望月锦绣纹，桂楫兰舟凤箫女。紫云头上飞鸟过，朱兰半折空嵯峨。怨红落粉生微波，芳华欲揽愁不歌，云裳绮袂风露多。
甫昔排阊阖，雄曾赋馺娑。而今行不得，切莫唤哥哥。
典祀有常，昭事上帝。奉以告虔，逮迄奠币。钟鼓既设，礼仪既备。神之格思，恭承贶赐。
城南有高士，种竹万馀竿。中有小茅屋，才能一丈宽。竹叶荫阶绿，竹声当夏寒。白发被两鬓，童颜良可观。出入万竹间，敏捷如转丸。斲竹换新谷，卖竹去输官。了无衣食苦，谁云心不安。
封到半天烟霭间，一卷仙书一粒丹。城南城北无老树，又吹竹笛过前山。
把钓丝随浪远，采莲衣染香浓。绿倒红飘欲尽，风斜雨细相逢。断岸沈渔?畧，邻村送客??。即是清霜剖野，乘闲莫厌来重。
五湖春水绿溶溶，两岸花开斗白红。欲买扁舟随汝去，卧听疏雨打南篷。
不参禅，不论义，拖个破席日里睡。赚他伎死禅和，至今坐在冷地。灵山不然，因行掉臂。买石得云饶，移花兼蝶至。
偶泄春光此一枝，故山幽梦忆疏篱。雪羞洁白常回避，风近清香似可期。老气却因高树得，闲愁只许落花知。醉中曾记吟诗处，独倚阑干待月时。
风吹紫荆树，色与春庭暮。花落辞故枝，风回返无处。骨肉恩书重，漂泊难相遇。犹有泪成河，经天复东注。
翡翠开笼，茱萸锁匣，江头叫断林鸦。梦华胥佳日，错认京华。邗沟榻下浇醽醁，银灯换菊影交加。黄垂蒂重，粉含苞浅，染雨烘霞。魂销多少悲笳。叹永丰坊畔，烟柳横斜。况竹西冷落，红树苍葭。浔阳蚶鲊宫亭酒，人何处，泪湿琵琶。虾帘月落，洞箫风细，回首天涯。
千古宗传有正音，纷纷俗学误人深。痴生佛说成魔说，见彻尘心即道心。老眼惯看棋世界，浮生难恋隙光阴。凡情圣解凭谁诘，独坐蒲团只自吟。
饭后步晴麓，晴光夺寒目。行行忽觉高，湖容更如沐。枫林既巳凋，黄花既己蹙。山秃剩松声，水空照孤鹜。冰霜彻骨清，天地见贞朴。凭高一望之，我怀四飞逐。闭户虽长策，登山亦免哭。
今日青阳路，行行不忍过。人家茅屋少，原野稻田多。树木连苍色，陂塘湛碧波。斜阳攲半岭，将奈镜亭何。一路皆平坦，今朝稍屈盘。仆饥争小店，桥断拣枯滩。处处山都好，家家酒不酸。人生各有地，所乐是长安。
洗来桐叶晚青青，积雨阑干暗菌生。墙角半倾苔晕合，萧萧风草一蛩鸣。虹长饮雨川无滴，蘋末生风沼有波。一扫烟云不知处，夜天如水泻银河。
传闻圣旨向秦京，谁念羁囚滞洛城。扈从由来是方朔，为申冤气在长平。无事今朝来下狱，谁期十月是横河。君看鹰隼俱堪击，为报蜘蛛收网罗。
自有樵山古到今，中秋谁共此论斟。七贤聚会来诸路，千里源流话一心。秋老兔光悬旧窟，时来驹隙爱分阴。空庭漏却松梢影，坐到无言意自深。
两丸跳掷几升沉，谁识仙源洞府深。月在波间明片玉，舟从水口出横金。夫差醉后无吴舞，范蠡来时有越吟。千古烟波兴废事，白鸥渔叟是知心。
便到青云尚黑头，有亭莫赋二宜休。如君岂是池中物，要趁官闲作浪游。
于役季冬月，东入渔阳城。城圮五十载，奉诏新经营。墉堞一云具，筑作工遂停。胡不事宏丽，役物劳皇情。此州实险要，世界方升平。长驭控八极，内地固所轻。昔当明之季，置镇藩神京。高起两重郭，遍征九州丁。城中贮刍粟，城上罗旗旌。蓟门大帅任，郑重属老成。高议百僚会，推毂千人英。且复命丙魏，不啻求韩彭。陛辞涕汍澜，密诏言丁宁。志鸣伊吾剑，意洗鱼海兵。长计一蹉失，塞马仍纵横。连营一日溃，列嶂同时崩。尘来白日匿，烧猛苍天赪。九门戒楼橹，六府严关扃。平安一星火，重比千金琼。传呼达禁闼，夜寝始不惊。外召勤王师，内办迁都行。下诏责专阃，幕府空抢攘。拥兵不敢救，闭壁如聋盲。侦敌已出境，追骑甫及坰。杀人取其元，受赏都堂厅。累累鞍上极，一一田间氓。更奏塞外勋，肯耻城下盟。懦帅肆欺谩，勍敌生门庭。既以杀其躯，患亦贻朝廷。呜呼厉有阶，夫谁滋乱萌。或云右文士，误国由书生。或云吝边饷，饥卒难力争。南史与董狐，百喙同一声。敢独曰不然，奄寺实彗荧。监军专将柄，司礼为阿衡。众贿水输海，百度禾生螟。搒笞杀壮士，罗织戕名卿。刚鲠靡孑遗，媕婀忌忠诚。肯效鸷鸟击，转畏走狗烹。潢池弄兵者，竟射承天闳。缅维开创初，明祖垂家型。内官止四品，洒扫供使令。外事付卿贰，著戒在扆屏。孰畀铁牌毁，坐见九鼎倾。惜哉兴戎首，未正司寇刑。我皇法殷鉴，典制原《六经》。寺人无官阶，置员有定程。衣冠带履外，越者诛窜并。皇皇一王法，万世其勿更。愿献五百字，勒作城隅铭。
露下湿百草，病思生积愁。窟泉春洗屐，毡雪莫过楼。魂梦来巴峡，衣冠老代州。平生仗忠信，心自与身仇。
襹襹古薜绷危石，切切阴螀应晚田。心事万端何处止，少夷峰下旧云泉。
问说高堂已白头，书来苦劝早归休。匆匆春梦收残局，落落晨星感昔游。廿载名场同得失，两家诗派异源流。男儿不副旂常志，尚有名山一席留。
门外沙鸥忽散群，云何飞矢远寻君。今身莫是前干，异世宁无后子云。早岁多言生悔吝，暮年双聩断知闻。吾儿谨勿趋华藻，宁使班书议少文。平生孤立懒随群，未爱标名附五君。投老病身甘碓，无穷世事等轮云。牛衣尚许寻初服，蚕室何堪续旧闻。玉座他年如记忆，安知不讲礼融文。
多栽香子傍芙蓉，家有香田即素封。欲向东官金桔岭，尽将妻子作香农。
山店春光也自妍，芙容渡口数家村。笋舆低过金沙架，篱落疏围芍药轩。孤客倦游殊寂寞，两花作意与温存。可怜经眼匆匆去，不折红香倒绿尊。
牛羊草漫野，大帐天山下。十万控弦儿，闻箛齐上马。
白下一台留雨花，天花吹散万人家。长江不洗台城恨，纵有清修亦乱华。
春山窈窕带春城，公暇追游逐伴行。幽壑雨晴泉响近，隔林风细鸟飞轻。经过不尽山中寺，归去空题石上名。独羡谢家芳草句，锵然犹自向人鸣。
地僻心俱远，风光处处佳。居常卧草榻，出或着芒鞋。酒向邻家贳，欢能野老偕。陶然取一醉，真可号无怀。
好在薰风入舜弦，杨花飞去了三眠。迎眸新绿初长日，回首残红又隔年。香满蜜脾蜂翅懒，泥乾画栋燕巢全。多情无奈春归去，赖是园林煮酒天。
饯者在郊，黄鸟交交。杨柳荫车，有酒有肴。何柳不黄，何鸟不鸣。匪无良朋，怀我故乡。春水涣涣，水鸟鸣唤。追汝者谁，白马在岸。食君琅玕，佩君玉环。春蒲再芽，北舟我还。
带草行书十数行，也随匹马到钱塘。伤心一幅槐黄纸，犹染宣和御墨香。
楼船诸将日蹉跎，传战仍闻禁旅多。濒海未收苍兕甲，远人偏进《白狼歌》。谁教解缚归雍闿，莫更持书说赵佗。欲借片鸿聊问讯，家园杞菊近如何？
共随春色探幽奇，春到山中未几时。啸傲烟霞凌绝顶，毫芒人物乱交逵。已登高阁临清旷，更羡轻舟泛渺瀰。落笔停杯遂陈迹，莫辞钟鼓下山迟。
古寺宿灵峰，层峦倚碧空。岩花开宿雨，桂子落秋风。地僻溪山险，时危战伐同。秪应输衲子，蒙被白云中。
不见故人刘木溪，溪边乔木冷凄凄。一间不废藏书屋，三亩全荒种药畦。
正江南二月，春色里、送君行。对芳草晴烟，海棠细雨，不尽离情。思量汉皋城上，共当时、飞盖入青冥。醉后嘉陵山色，马头杨柳秦亭。十年一别鬓星星。慷慨只平生。爱激浊扬清，排纷解难，肝胆峥嵘。此心一忠自信，更太平、丞相旧知名。寄谢草堂猿鹤，移文未要山灵。
岿然屹立此何为，先有民间口作碑。百世循良谁续传，青天白日照生祠。
墓田丙舍郭西头，霜露凄然又暮秋。千里故园归梦觉，五更残月向窗流。蓼莪诗废门生诵，风木情牵孝子忧。少展经纶佐戎幕，碧澜堂下放船游。
借得仙人九节藤，半酣飞上最高层。乾坤纳纳容人看，岁月悠悠忆我曾。潮送夜声来铁瓮，山浮王气入金陵。凭阑欲待中天月，足踏神鳌恐不胜。
儿女心情未遣知，白头笑赋雀屏诗。可能乳得西周凤，来寿君王亿万期。
世间宦游人，譬如陈肴饩。刍豢日厌尝，溪毛登俎贵。朝朝伊蒲馔，放箸或一喟。轩冕咏皋壤，山林志茅汇。所以邴仲容，千载希风采。先生善晚研，江湖归彷佛。何处解脱食，不揽四食味。一卷山水音，无尽烟霞气。
语燕飞来绕画梁。
懊恼嘉荣白发年，逢人依旧唱阳关。渭城朝雨今谁听，砑鼓跳踉一破颜。
拈得金针还觉慵。午窗睡起眼惺忪。院深高树不摇风。纤手閒扪金屈曲，绣孺犹佩玉玲珑。隔帘花映一枝红。
多承携拜令翁前，一尺长眉八十年。忽忆老亲埋土壤，可胜血泪涨青天。百年欲死成吾恨，千古何心累子贤。每望聪明长不及，此怀还莫老夫偏。
灯花小绽银荷绿，绛云长绕玲珑玉。白首老他乡，梦窗迷草窗。笛边金石寿，一曲新题就。莫道不思君，共谁怜楚魂。
雍奴严邑拱神京，繇来休养为汤沐。偶从邑乘阅河差，河差一节堪骇目。剥船人夫有四千，巡河子弟三十六。树户五百三有奇，铺与堡同树户足。新河挑挖有新佥，七百十二为力服。古人用一犹缓二，惟恐吾民生计促。柰何一邑夫六千，家家执役人人蹙。一年犹可勉支持，年年往过仍来续。况复养马与驿骚，徵派频繁惊比屋。生当盛世本逢辰，却乃朝昏无瞬乐。仆臣无计转艰虞，易辙更弦惟秉轴。
勿谓因依入世深，瓶城尝守昔贤箴。素无炙毂雕龙舌，兼少恩牛怨李心。无事更悲于厌事，翔林行复自归林。吴侬生长湖山曲，肯忘吞光饮绿吟。
石角多情挽布衣，候虫送响出林微。文章首面趋时好，字学偏傍徇俗非。绿水被风吹作白，密花因雨打教稀。归鸦路熟知巢近，直望松林尽翅飞。
古观重重绕翠微，杉松深处掩双扉。云生万壑投龙去，海隔三山放鹤归。花洞宴游春日永，石坛朝礼曙星稀。每听高论长生理，拟向寰中便拂衣。
再到金山上，凭栏四望时。乾坤留胜迹，岁月感前碑。雾雨江天暗，风波去路危。急流看勇退，吟眺动深思。
我写彭家荆，不写田家树。彭家兄弟无异言，不似田家初有异。兄弟原从一气生，荆亦同根复同祗。花不乱，开则聚。枝不乱，大小附。叶不乱，上下蔽。风吹枝叶动，月出形影具。有兄弟应求之义，次第之序。人谓彭家有此兄弟和，我谓非此而能致。老夫见其祖子孙，和顺孝友迨三世。无乃气体之孚以和召和曾不戾。彭家此树未必有，我今写此尚与存劝励。尝见他家真有荆，树下阋墙兼紾臂。饶他漫有好荆树，不如好兄弟。有好兄弟荆亦贵，无好兄弟贱与凡木类。我写不写树，写其兄弟心之懿。兄弟和在心，音声容色愉而憙。不和名不祥、家不利。我虽为君写万树，不若自裁一树方寸地。
任重不易胜，无为鼎折足。小利害成事，不达缘欲速。闭户岂遗世，入仕非干禄。出处贵适时，违时招自辱。
硕人其颀，衣锦褧衣。齐侯之子，卫侯之妻，东宫之妹，邢侯之姨，谭公维私。手如柔荑，肤如凝脂，领如蝤蛴，齿如瓠犀，螓首蛾眉。巧笑倩兮，美目盼兮。硕人敖敖，说于农郊，四牡有骄，朱幩镳镳，翟茀以朝。大夫夙退，无使君劳。河水洋洋，北流活活。施罛濊濊，鳣鲔发发，葭菼揭揭。庶姜孽孽，庶士有朅。
读罢离骚剩感伤，圣贤难熨九回肠。江山有主尊孤独，天地生才吊败亡。浪涌汨罗千古恨，盘堆角黍万家香。剧怜言者闻无罪，犹道昏王是哲王。
雪夜梁王宴，霜秋宋玉愁。回瞻嵩岳峙，去逐楚江流。少室三花树，沧浪一叶舟。南行正摇落，知尔忆林丘。
醉我一壶玉，了此十分秋。江涛还此，当日击楫渡中流。问讯重阳烟雨，俯仰人间今古，此意渺沧洲。天地几今夕，举白与君浮。旧黄花，新白发，笑重游。满船明月犹在，何日大刀头。谁跨扬州鹤去，已怨故山猿老，借箸欲前筹。莫倚阑干北，天际是神州。
千里嘉陵江水色，含烟带月碧于蓝。今朝相送东流后，犹自驱车更向南。
雪月风花引兴同，日来何处倚吟筇。明珠乍捧增新眩，醇酎分沾起宿慵。考德欲寻耆旧传，论交欣见古人风。厚来薄往君休讶，学未成章力已穷。
一瓢将一杖，随地掩柴扉。课仆磨长剑，教儿制短衣。诗留闲寺遍，梦入故乡稀。邂逅还成别，天寒何处归。
青天乱插翠芙蓉，才转篮舆面面峰。下界苍茫浑隔世，上方杳霭但闻钟。高悬玉乳三千丈，横架明霞一万重。作赋当年曾有客，祇留残墨半尘封。
怜底众生病，餐尝略不厌。蒸豚揾蒜酱，炙鸭点椒盐。去骨鲜鱼脍，兼皮熟肉脸。不知他命苦，只取自家甜。
丹井西头山泽癯，平生爱读轩辕书。石田有芝养白鹤，琐闼无佩悬金鱼。前年别我朝天去，药笼参苓随所寓。归来卜筑两山间，绕屋杏花春满树。木兰之楫沙棠舟，市上孰知韩伯休。一水相望五十里，峡云江树思悠悠。
吴僧戏笔点生绡，袅袅幽花欲动摇。梦断楚江烟雨外，秋风滦水暮潇潇。
开山庄是祖，扫径仲为群。南郭延天籁，东林出佛云。琴尊无俗韵，图史见遗文。今日苏门啸，何须隔岭闻。犹是鸿冥者，将无鹤怨文。焚香供宗子，贮酒待陶君。篱蕊酬嘉节，江枫堕落曛。居然成二老，长此挹清芬。
山獐野獾皮生剥，翻面纫成衣倒著。四肢无缝上蒙头，似人非人形状恶。渡口喧呼水鬼来，大小淩河冰始开。舟船未动车马怯，临流欲渡空徘徊。是时水鬼真得力，百十为群蹲岸侧。踏冰泅水不知寒，性命一钱都不值。辕驹脱鞔先牵过，车中客子仍坚坐。非关大雅妙扶轮，横截中流不颠簸。行人蜷足升肩头，鬼能作马兼作牛。百物如山行李重，东西驮运何时休。波声湱湱杂邪许，冰块如刀两骭苦。谁怜入冰冻如龟，只怪索钱横似虎。索钱畀钱那厌多，但愁中渡挤入河。轻装细服汾西贾，苦说终朝不得过。忽看一骑红缨到，群鬼攒眉息呼噪。官差护送敢稍迟，止有鞭笞无赏犒。吁嗟乎河干鬼哭声悲辛，得钱送君君莫嗔。城中官署需规费，水鬼原来是土人。
密密万山重，一派哀湍泻。此志入瑶琴，当有知音者。
祸福相纠纆，理数乃杂揉。从来宇宙间，万事何不有。天道杳莫窥，玄机默而黝。吊者在衢路，贺者在户牗。想当造物时，任情屈身肘。盛衰本无常，称意讵能久。昨日东陵侯，今朝种瓜叟。
象骨峰头蟾皎皎，凤凰池上影团团。欲明千里同风底，未出门时话已圆。
学也本谋道，闻道若发蒙。孰云苟佔毕，而以图自奉。往圣有明训，人心如谷种。敷菑贵勤力，不勤乃芜茸。末学更纷纭，颊舌徒泉涌。成功惟静专，一静制群动。吾弟纯笃资，抱璞知所重。科第事抑末，云衢尚修永。三北岂真怯，一鼓有馀勇。下帷仍绝编，沉潜对周孔。
一片吹来锦，人言是杏花。倚栏堪把玩，胜似日边霞。
深闺有令范，皎皎扬贞仪。授我四德箴，教我五字诗。深宵侍篝火，譬若形影随。一朝遽言别，相视涕涟洏。楼阴下白日，戚戚晨风吹。既去复回顾，离愁无尽时。
猛悟无常，顿绝悭贪。脱轮回、恋甚妻男。出离火院，放肆婪耽。更头如蓬，面如垢，语如憨。万事俱忘，志炼行庵。灭尸虫、敷布云昙。幽微穷究，道征相参。便讲玄玄，搜六六，论三三。
北固行坦迤，平冈若修塍。江山出两腋，群物无遁形。顾盼收金焦，迢遥控层城。城中起炊烟，山气相与凝。日色射远江，跃冶光晶荧。天水上下同，微波不能兴。翻思弄舟好，失我向所惊。下山寻花溪，落日喷朱樱。花亦爱晚妆，高低众态生。穿花藉草坐，归路香冥冥。
绛阙碧城天与通，世间惟望气浑融。神仙定与尘埃隔，自怪来时亦驭风。
拍拍溪流涨水痕，小舟难度泊荒村。酒家不许人赊饮，风雨潇潇紧闭门。
朝望岐山云，夕望岐山云。岐山不可见但见，非烟非雾青氤氲。上清真人好奇古，有山不待夸娥负。缩地回天顷刻间，蓬莱移得金鳌股。吾闻留侯从赤松，功成归老山之中。千年复见好孙子，出宰况近仙人宫。仙人啸歌碧云里，采掇金芝餐玉髓。也知吏隐亦清流，两年只饮芗溪水。只今见画如见山，安得置我灵台间。日日凭高望云气，会待岐阳鸣凤还。
秦赘谁徵梦午年，汉官仓氏岂淹贤。荒凉秋浦时时酒，仿佛番江夜夜船。湖海客身皆暮齿，家山儿蕨等春拳。何时与和归来赋，白石黄沙未有田。
双桡上下且从流，为采芙蓉出蓼洲。奏伎喜同玄圃汎，寻源共续武陵游。绛虹桥畔飞青雀，香玉林前狎白鸥。已办一尊聊避暑，看榕水蜃为楼。
万里澄空没点云。素娥依旧驾冰轮。自缘人意看承别，未必清辉减一分。倾白堕，拥红裙。不知谁主复谁宾。更筹易促愁分袂，又作东西南北人。
西出郊原又一年，年年风景总依然。峰回路转如屏列，野旷天低似笠圆。白发渐添难却病，青镫相伴且题笺。消寒不厌村醪薄，一醉瞢腾便是仙。
康王观里采芝田，董奉家边种杏坛。双屩一筇行到处，应寻岩室养神丹。
四海干戈尚未平，不如归隐听歌声。情知文武都无用，罢读诗书不学兵。
稽首十方佛，弥陀圣中尊。方等修多罗，一切法宝藏。观音及势至，大地菩萨僧。我以诚信心，刻板并印造。阿弥陀经卷，及以正信偈。旋造各一万，施四众受持。偈以发信心，经以资读诵。若有每日中，至少诵三卷。年诵千八十，十年万八百。况复多诵者，及历多年数。如是积功德，自然生佛前。我此万卷经，随所流布处。极少得一人，诵持生净土。我愿承此力，决定生彼国。况复于多人，人亡经复在。展转相传授，是名无尽灯。灯灯相照耀，破生死长夜。显出佛菩提，究竟悉同生。常寂光净土，持此清净福。回向奉君亲，我国圣帝王。及圣后圣位，仁寿各万年。覆育群氓类，我父母眷属。怨亲非怨亲，咸承胜善根，同生安养国。
惠崇烟雨归雁，坐我潇湘洞庭。欲唤扁舟归去，故人言是丹青。
不嫌天上云遮月。雨来正是双绝。雷公驱电母，尽收卷、十分袢热。三更又报初秋了，少待他、西风凄冽。灵悟话头莫说。且唱饮、刘郎一阕。
征骖稍靡靡，去国方迟迟。路绕南登岸，情摇北上旗。故人怜别日，旅雁逐归时。岁晏无芳草，将何寄所思。
妾如江边花，君如江上水。花落随水流，东风吹不起。
荒径行如错，蟠松看转奇。鸟声人静处，山色雨晴时。赊得溪翁酒，閒寻道士棋。个中有佳趣，莫怪下山迟。
山高最难图，意足不待大。尺楮眇千里，长江浸横翠。画家杂云烟，惝恍徒意会。苟或森三尺，便若俗子对。此画格律严，兴寄独超迈。洗眼映窗明，妙处乃不昧。流泉见原委，著屋分向背。推车度危桥，指路向关隘。轻舟最渺茫，浦屿如有待。山棱瘦露骨，汀洲横若带。木叶黄欲脱，秋容俨然在。霜馀无片云，历历数沙界。搜寻目力疲，欲赋无可柰。近山才四寸，万象纷纳芥。欲识无穷意，耸翠更天外。
天骥腾长坂，秋鸿御顺风。俄从绛衣使，不待黑头公。志蕴留家集，光华掩竁宫。惟馀善人报，流庆在无穷。
末路相逢首重回，紫芝眉宇向人开。老来惟有风情在，事去空怜岁月催。憔悴不堪临楚泽，栖迟无路上燕台。少陵肺病疏杯斝，想负花前载酒来。
义居闻郑氏，十世浦江滨。国有张公艺，人传李自伦。宗文今更见，俗化喜犹淳。海内樊篱共，宁无感激人。
帐额因风蹙，帘衣带雨抬。落花几日点苍苔。哭问风姨何事、苦相催。泪冷销红粉，愁深怨紫钗。斟杯满酒滴空阶。低祝春光此去、勿重来。
山头红日照红旌，祖席仍歌塞上行。慷慨有心终破敌，燕閒无事暂专城。朔风动色骅骝健，秋水澄光宝剑轻。万一羽书飞到郡，定烦方略取功名。
避事宁违俗，端居悟及身。颖泓供媵御，方册替亲宾。室闇月阑入，庭空花自陈。所安惟适耳，谁复辨秋春。
南山归晚，遭相诃醉尉，灞亭秋暮。故李将军猿臂在，射石犹能饮羽。虎鼠行藏，烟云变态，若辈争知否。霜寒草短，且寻田舍归去。回首百战功名，北平上郡，历历风沙苦。屈指封侯诸校尉，意气宁堪俦伍。白发宫娃，青衫羁客，老泪同今古。掀髯一笑，尘埃野马看取。
博士湖边初拜公，后来超化信常通。一官何意偶同隶，千里长怀几望风。墨绶于今天下半，弦歌谁复古人中。双鱼敬遣问无恙，目极春江鸿堕空。
烽火城西猎骑微，南楼清暇霁霜威。稚歌出牧声新变，缓带临池色故飞。遂有锦溪来锦绣，遥传珠海尽珠玑。怀中纵有堪酬璧，不及君家玉案希。
吾闻先进之野人，耕养之外三年通一经。区区三六一十有八载，六经未必皆知津。猎猎牙签三万轴，当时想见从头读。若将有限趁无穷，偃鼠饮河徒满腹。何如一笑俱忘言，文字洗空如露蝉。等闲一嗅尽其要，萧郎馀习三生前。万卷堂中浩如海，一点胸中无芥蒂。茏葱初日上阑干，坦腹便便日中晒。
妾家若耶溪，门扉绿水西。桂月破烟暝，波明枫影低。潮痕暗沙觜，浦影空云飞。蘋洲风未起，待妾采莲归。
江阁初登柳未黄，坐看叶叶乱飞霜。壮时自倚矜诗胆，老去深悲废酒肠。浩荡颇思随汎鹢，飘零那只对离觞。朝天踵即送君去，而我终为肺病妨。
瑟瑟凉风为底生，荒荒明月太无情。江楼夜色清如此，一片吟蛩落叶声。
鲍鱼腥断，楚将军、鞭虎驱龙而起。空费咸阳三月火，铸就金刀神器。垓下兵稀，阴陵道隘，月黑云如垒。楚歌哄发，山川都姓刘矣。悲泣呼醒虞姬，和伊死别，雪刃飞花髓。霸业休休骓不逝，英气乌江流水。古庙颓垣，斜阳老树，遗恨鸦声里。兴亡休问，高陵秋草空翠。
重阳是处竞登临，结伴携壶上碧岑。人世良游堪俯仰，江山胜迹几浮沉。沾衣虚下齐侯泪，戏马空雄楚霸心。却爱东篱金色菊，清香不改古来今。
蹋断千差路，泼天门户开。抬头空荡荡，脚下起风雷。
闲情一例难抛却，临水登山。今日何年。宿醉犹浓欲昼眠。楼台歌管声都咽，无语愁边。燕子帘前。蹴遍弹愁五十弦。
黯山居，偏寻到，赖有好春知我。日历久删除，余寒凝、檐鹊何事尚庭贺。桃符椒颗。权换却、炉香经课。楼外怕见沧波恶。屏开又倩云锁。奈风雨、阴霾天为堕。撩梦乱、山人稳卧。绕篱花幡力薄。付回潮、卷地红涴。重关未算计左。聊料理、齑盘蔬锉。祗辛苦、几个渔樵辈，苍茫点破。
桂宫连复道，黄山开广路。远听平陵钟，遥识新丰树。合殿生光彩，离宫起烟雾。日落歌吹还，尘飞车马度。
新燕交飞露井时。海榴初绽雨丝丝。绿阴庭院话相思。斜拂宝钗金钿落，暗矜罗袜画裙知。荡舟难得一相随。
头骨插犀冰照颜，胸襟元自涨清澜。吏归申午缘无事，民卧田闾识以宽。晤语早倾程子盖，评诗尤逼杜公坛。如论妙誉无留赏，合向骁壶作倚竿。
暗砌蛩休月色黄。一团林露漾浮光。秋魂禁得几分凉。绮席凝尘人寂寂，玉珰缄札恨茫茫。重帏幽梦最无妨。
微月照桐花，月微花漠漠。怨澹不胜情，低回拂帘幕。叶新阴影细，露重枝条弱。夜久春恨多，风清暗香薄。是夕远思君，思君瘦如削。但感事睽违，非言官好恶。奏书金銮殿，步屣青龙阁。我在山馆中，满地桐花落。
太微灵德，若首五精。本仁与益，降气施生。纯牲有硕，旨酒斯清。锡兹寿嘏，既寿洽平。
光明台畔旧曾逢，何自飞来碧海东。未问眼根齐等级，要先心地證圆通。八还究竟千光合，四面回旋一视同。坐想玉霄风月夕，超然清对一诗翁。
仙翁元不死，遗迹俨然存。伏虎看丹灶，灵虬护洞门。人间恶风日，物外好乾坤。便欲辞尘网，来兹养道根。
上天下地无一物，穷荒仰面惟星辰。百年未了世间事，片刻且为空外人。婆悉厥海等勺水，折罗漫山同纤尘。轻车度漠沙月出，似泛虚舟涉远津。
素王不作春秋废，大义微言一脉尊。却愧鲰生百无似，也曾立雪到程门。
雁高呼不下，凭汝报平安。作客年年别，为官事事难。黑貂孤泪夜，白发一丝寒。愁绝江南信，梅花雪后残。
闻师游岳去，打急访高岑。蹑屐若来晚，挑包不可寻。山寒梅意悄，林茂鸟声深。行住无非道，何须枉费心。
竹里安禅处，生涯一印灰。经年乞食过，昨日谏臣来。愧把黄梅偈，曾酬白雪才。因令识鸟迹，重叠在苍苔。
连阴却喜社能晴，雨淡桃花满涧生。几树正依流水上，晓风吹动日华明。
烟雨青丝百尺楼，江南树树拂人头。此间岂是藏樽处，醉里一声黄鷅鹠。
三扇屏山匝象床。背灯偷解素罗裳。粉肌和汗自生香。易失旧欢劳蝶梦，难禁新恨费鸾肠。今宵风月两相忘。
求珠纳哈出之妻，私匿驼马金山西。细故失意祸奄至，诸子不封竟不嗣。黑气满室非吉徵，春秋渐高渐猜贰。独不念龙盘虎踞金陵图，拔为根本帝王都。阿兄挽辂汉刘敬，可以论功赎罪无。
二峨山脚，仙家别有藏春洞。渡横桃叶，楼倾芝盖，玉真情重。一勺珠泉，暗流龙吻，肺寒生冻。怅高崖石髓，顿非饴乳，倚高趣难轻纵。皱碧含云万叠，倩五丁，脍龙羹凤。猪肝一片，山神分与，餐霞清供。绀宇飞空，黄冠过海，又成迎送。待攀登绝顶，绥桃手摘，笑藏隉梦。
大道元无定，如何说觉今。须知觉了后，不减原初心。借问觉者谁，未许落言思。向日华堂下，寒温祗自知。
春明梦醒，便洒然、归去非同秦赘。一幅轻帆，数声桨、预遣风姨回避。场上鱼龙，盘中窭薮，变灭聊相戏。生于忧患，古今大抵如是。且去视膳堂边，凝妆楼侧，小拓灯龛地。书捧双筇，宵伏案、强似吹箫吴市。称体斑斓，等身图藉，佳日花前醉。古人寂寞，也应梦我千里。
金版深钩讨，珠爻远赞寻。早龄龙籍挂，仁牧虎符临。乔德栖春雉，祥风鼓旦琴。宪章昭法管，戎秩体官箴。九品铨为掌，三年镜作心。砺身称国器，履道映儒林。岳分聊作屏，台望伫为霖。藉尔南鸿羽，因风慰好音。
升天虽可喜，削地已堪哀。早知守厕去，何须拔宅来。早持坚白论，晚踏软红尘。明逸并夷甫，初终似二人。地逼难容足，天低碍举头。那堪去梯子，谁肯上高楼。不肯弹冠起，俄从折简招。虽然舐丹药，未免悔青苗。做了高官职，双眉皱不开。譬如三日妇，锦袜著珠鞋。开阁何其盛，行边寝已疏。绕床弹指叹，六丈圣人欤。典领天书使，脩崇昭应祠。可怜有遗恨，殓不得髡缁。专报熙丰怨，宁论爵齿高。可怜五朝老，双泪落斋旄。扰扰多群蚁，冥冥有几鸿。蜀公陵下语，竟免入碑中。策免身常佚，登庸貌转癯。富公忘杖起，迂叟要人扶。
太学士千数，济济多白袍。其中靡不有，令人愧遁逃。风俗且如此，焉能独守高。详择乃其道，或得贤与豪。近复失段子，呜呼命不遭。吾生得觊豁，谁能置圈牢。武或万人敌，何用学六韬。文士亦龌龊，劳心徒忉忉。利害竟何许，相去九牛毛。脱略或吾事，青松隐藜蒿。麟凤岂仰见，狐狸多叫号。如不卜清旷，乐此阮与陶。文思韩吏部，诗见杜工曹。挥麈谈风月，中夜声颾颾。往往移北山，不必反楚骚。吾道用无穷，所志各有操。或隐身幽讨，或放迹游遨。平生事已定，用心奚独劳。
行止由修鍊，辉光朗自然。深山藏虎豹，大海隐龙泉。鹤唳冲霄汉，龟生得寿年。怡情含道识，浩渺九重天。
水绕荒山路半斜，墓园无主属官家。我来正是梅开日，满目蓬蒿不见家。
滟滟横波思有馀，庾楼明月堕云初。扬州寒食春风寺，看遍花枝尽不如。
寒英涨碧沉，浴鹄冷难禁。太白消秦日，中?接蜀阴。频汤清洗瘴，入茗味如参。人世淄渑口，应疑别未深。
客有江子和，时时慰衰老。寄我江黄书，其意不草草。恐我有疾病，欲我得寿考。古人正如是，但恐今人少。
闻君失却娇生子，老泪淋漓尺五棺。情逐雨花春落寞，恨随江水夜瀰漫。帘前逐鸟竿犹在，纸上涂鸦墨未乾。应对阿婆伤往事，啼乌声里说更残。前身应有再来时，请看东园十岁儿。且喜未衰难绝望，共知无益省悬思。维熊梦拟重符兆，谈虎诗惭独后期。早晚共携收泪酒，慰君怀抱破君疑。
未得相携约尚空，小笺一见一忡忡。妾意原非渌江水，无端只向画桥东。
思量世事，几千般翻覆，是非多少。随分随缘天地里，心与江山不老。道在天先，神游物外，自有长生宝。洞门无锁，悄无一个人到。一条柱杖横肩，芒鞋紧峭，正风清月好。惊觉百年浑似梦，空被利名萦绕。野鹤纵横，孤云自在，对落花芳草。来朝拂袖，谁来南岳寻我。
晨出蓟北门，顾望黄金台。高台亘层云，照耀五城开。骏骨没已久，昭王安在哉。驱马往从之，中涓难为偕。台下谁家子，骎骎逝龙媒。金鞭摇白日，玉蹄起红埃。踯躅霸图尽，驱驰王运回。怀思不能去，日夕悲风来。
绮障生银海。是何人、江心巧铸，镂冰圈玳。上跨彩虹桥一道，秋水两泓无碍。凭推入、琉璃世界。老去瞳人私自语，料今生、难出圈儿外。吾眊矣，有卿在。从今莫把连环解。任耳鬓、厮磨到老，青矑不改。黑白太分终是病，对客还须愦愦。且系著、吴钩锦带。读曲看花俱可可，祇仪形、不入龙眠画。还抵得，汉皋佩。
官船公子抱琵琶，笑指娼船白藕花。今夜江头好风月，买鱼载酒宿谁家。
何幸含香奉至尊，多惭未报主人恩。草木尽能酬雨露，荣枯安敢问乾坤。仙郎有意怜同舍，丞相无私断埽门。扬子解嘲徒自遣，冯唐已老复何论。
急风禾黍暮，独立向斜阳。水远归帆白，山明落叶黄。潘生霜染鬓，屈子泪沾裳。淹滞何为者，临岐空自伤。
昨日之日，为今日先。荏苒来兹，仰今为缘。有象皆后，理亦无前。华山有叟，胎息密传。谓天为后，别有先天。秘相授受，玩弄清元。划破乾坤，符火争权。我无羽翰，乘风而仙。居天之后，奚用此焉。雒阳看花，天津闻鹃。归之气数，莫匪自然。人用以废，天枢不圆。采苓首阳，其尚舍旃。
一人道有一人无，正令全提肘后符。昨夜虚空开口笑，石人吞却洞庭湖。
罗浮何日返，行糈宿黄精。天入建云密，春开闽霭清。宓琴山水曲，嵇驾弟兄情。若问乡人宴，应知重客名。
五步一坡陀，十步一曲折。风雨剥蚀馀，石色沁积铁。窈真绕羊肠，深疑入鼠穴。天光透覆釜，地影破圆玦。举头三尺压，容足二分劣。匐匍升山巅，半晌犹哽咽。
髫年文字竹溪西，香火因缘手共携。献赋相如春走马，著鞭越石夜闻鸡。乡心瀛岛萦云树，宦迹章江认雪泥。犹记卬须求我友，林公祠宇夕阳低。
广殿遥闻警跸音，觚棱晓色尚沈沈。半空瑞霭炉香馥，一点红云黼座深。夷夏驩声归羽舞，乾坤和气入薰琴。欲知圣德齐尧舜，溯阙争倾万国心。
云中主守才且贤，循良乃为诸郡先。郡中百事稍闲暇，登高盻目穷幽燕。尽将冀北好山水，写入图画俱清妍。老树婆娑碍红日，群峰屹兀撑青天。石田茅屋忽远近，小桥流水长清涟。行人不到青山下，归鸟争鸣绿树颠。不数王家辋川景，虚传秦世桃花源。郡斋坐对日怡悦，仿佛身在泉石边。粤南山水亦不恶，我曾登眺思当年。兴来拉我二三友，朝游罗浮暮廉泉。自从作官走朝市，红尘紫陌相周旋。无复登临此山水，有时梦见还宛然。坐中偶见此图画，主人索我山水篇。茫然袖手久不就，将成援笔心忧煎。十年苦被此官缚，驱车走马何时旋。安得振衣罗浮万仞表，投笔珠海千尺前。
兀坐松阴理玉琴，晚风吹月上天心。空山夜静无人听，只有嫦娥是赏音。
舣舟柳岸载清尊，招我花边一赏春。莫笑看花人已老，白头曾是少年人。石上洼尊可置杯，石边更可著浯台。旁人不识溪山趣，将谓寻春特地来。莫春天气渐清和，枝上红稀地上多。惟有松筠四时好，风枝雨叶绿婆娑。
老来斑鬓谢朝簪，买得青山有赐金。汗简文章千古事，茧窝骸骨百年心。冰霜旧柏乌群集，风雨小松龙一吟。蒲裹车轮鸠刻杖，苍天有待意何深。
长冬强弩末，呼斥遂可走。但不识春风，能随呼至否。
落日回船宴，片云头上生。菰叶波心乱，蒹葭响处明。荷边鸳鸯乍醒，芦畔鸥鹭频惊。四面云幔凄清。舣棹近前汀。翠黛愁眇眇，红袖湿盈盈。回眸善睐，风流犹弄银筝。看芙蓉红透，苹花黄润，凌波如在画中行。
我圃黄花晚，君行不下舆。屏居甘寂寞，佳节愧空疏。小待西风急，频游夏屋渠。开时即重九，那恨子来徐。迟笑秦昭舅，吝讥和长舆。当时虽说贵，退步不为疏。萸实采重岭，拒霜临碧渠。梁王门下客，先后有严徐。归去思陶令，安时似子舆。近知园可灌，唯恐菊相疏。酒幸浓如珀，诗令价重渠。看花随早晚，何必更因徐。菊以黄为正，纷纷祇皂舆。待寒缘耿介，纵老不凋疏。秋净花如染，时迁水走渠。惟留五字句，能不愧应徐。风流人稍间，涉笔为题舆。今我思黄菊，携君近绮疏。先秋飘桂子，出水老芙渠。俯仰俱陈迹，聊书岁执徐。西风吹露斝，晴日驾香舆。羡彼根茎茂，怜予齿发疏。功成身老健，重味笑轩渠。甘谷谁能汲，瓶罂走莫徐。
九日欢游处处同，微躯僵坐似枯松。强开桑落招诗社，倦插茱萸到病翁。张子思归心漫苦，刘郎题咏意先慵。瓦盆到手俱?醉，天道无知伯道穷。
秋水通沟洫，亭深到芰荷。霏红洲蕊乱，隐映野云多。花动朱楼雪，风含广岸波。玉尊移晚兴，君子意如何。
平川吕孝子，有母四德全。葛覃诵勤俭，中馈事精专。夫君既捐世，嫠居甫踰年。鱼轩竟长往，晏逐瑶池仙。愁云暗北邙，荒草埋新阡。诸孤守墓庐，有涕彻重泉。感我歌此曲，临风亦凄然。
晓雾濛鸿合，山藏岸绝痕。浩波吞日去，金晃玉乾坤。
仙湖街口月徘徊，暂醉兰陵酒百杯。横海勋名何足异，罗浮山色帐前来。一军暂出尉佗城，晓日东江组练明。天子只今方北顾，炎州瘴疠付君清。暇日辕门鼓角休，银鞍白马猎高秋。怪来少妇誇夫婿，千骑东方居上头。
发轫辽阳雪，还家韦杜春。客疏门自掩，官罢酒相亲。白首歌今代，青山梦古人。行藏不可问，独鹤下西秦。
平生志业有谁先，落笔文章海内传。昨日都城应纸贵，开帘却扇见新篇。
匹马重寻蓬岛路，东风二月柳花香。晓烟万笠人耕垄，夜雨孤舟客卧床。野老送迎悲往事，山童歌舞学红妆。群贤此路从来少，未必山阴胜永阳。
年来观道礼三宾，清梦神游法界频。今识仙源浑不远，传将铁笔尽钩银。南池旌旆建高秋，又看移来豫北留。昨日大伾山下过，恩光先被鹫峰头。玳筵珠履客争归，公暇朝衫换氅衣。从此安昌成朗苑，衙斋花轴又增辉。家住桐庐水石寰，随亲游幕未南还。髫龄失怙伤孤露，十载跏趺洛下山。学和阳春逸兴遥，吟馀花雨霎风飘。瑶池未许莲池汇，何处慈航度法桥。棠荫淇源故老知，王公路柳系人思。而今绣斧清霜肃，正是绳徽式谷时。
平畴门外春雨，远寺山西夕阳。柳暗溪桥辇路，水肥穜稑江乡。孤村数家隐树，一曲清流抱山。四月城中未有，林端黄鸟关关。垂杨流水石桥，白马青衫来路。有人指点凭栏，当喜相期不误。
辟户夜通月，掬泉朝饮星。煖爆花岩日，晴眠藓石烟。地旷日难晚，海宽天欲浮。与子才分手，何人更赏心。游归云衲破，定起石床温。道至无偏党，心何有重轻。万事岂容人有意，一春多被雨无情。
五十年前老学友，韶华转瞬成白首。伊谁开镜摄君容，欲赠君诗感慨久。忆昔读书逊敏堂，书声尽日常琅琅。兄事愧无十年长，别后鸿泥几参商。原思清贫端木富，货殖儒林岂异趣。阅尽沧桑时局新，相逢幸未失旧步。老我儿孙绕膝多，君家福履更殊科。跨灶绍箕有贤子，等閒岁月易销磨。搀枪吐燄烟尘起，十五年来乱如枲。贼梳兵?两不惊，见惯司空谁能訾。由来世界等浮沤，况乃沤中幻影留。笑煞庄叟妄齐物，蟪蛄冥灵孰为修。黄金铸范事空羡，日月跳丸奔似电。吟成诗句却寄君，留与他年作纪念。
为惜美人娇，长有如花笑。半醉倚红妆，转语传青鸟。眷方深，怜恰好，唯恐相逢少。似这一般情，肯信春光老。
老干斜披数点香，便移顽石亚欹长。蓬头自是山人妇，不可无裙借薜裳。
秦楚相望万里天，岂知今夕宿温泉。穿云漱月无穷恨，依旧潺湲古县前。
彩舟载得离愁动。无端更借樵风送。波渺夕阳迟。销魂不自持。良宵谁与共。赖有窗间梦。可奈梦回时。一番新别离。章台游冶金龟婿。归来犹带醺醺醉。花漏怯春宵。云屏无限娇。绛纱灯影背。玉枕钗声碎。不待宿酲销。马嘶催早朝。曲门南与鸣珂接。小园绿径飞胡蝶。下马访婵娟。笑迎妆阁前。鹧鸪声几叠。滟滟金蕉叶。未许被香鞯。月生楼外天。绿窗残梦闻鶗鴂。曲屏映枕春山叠。梳发如蝉。镜生波上莲。绛裙金缕褶。学舞腰肢怯。帘下小凭肩。与人双翠钿。绿杨眠后拖烟穗。日长扫尽青苔地。香断入帘风。炉心檀烬红。兰溪修祓禊。上巳明朝是。不许放春慵。景阳临晓钟。粉香映叶花羞日。窗间宛转蜂寻蜜。欢罢卷帘时。玉纤匀面脂。舞裙金斗熨。绛襭鸳鸯密。翠带一双垂。索人题艳诗。子规啼梦罗窗晓。开奁拂镜严妆早。彩碧画丁香。背垂裙带长。钿筝寻旧曲。愁结眉心绿。犹恨夜来时。酒狂归太迟。虚堂向壁青灯灭。觉来惊见横窗月。起看月平西。城头乌夜啼。兰衾羞更入。敧枕偷声泣。肠断数残更。望明天未明。芭蕉衬雨秋声动。罗窗恼破鸳鸯梦。愁倚帘栊。灯花落地红。枕横衾浪拥。好夜无人共。莫道粉墙东。蓬山千万重。朱甍碧树莺声晓。残醺残梦犹相恼。薄雨隔轻帘。寒侵白纻衫。锦屏人起早。惟见馀妆好。眉样学新蟾。春愁入翠尖。炉烟微度流苏帐。孤衾冷叠芙蓉浪。蟋蟀不离床。伴人愁夜长。玉人飞阁上。见月还相望。相望莫相忘。应无未断肠。
平生得句誇三上，苦为推敲信马蹄。今日诗情何品次，晚风残月过关西。
径脱东风入律新，翠华移跸罢东巡。中原父老应遮道，要看君王玉座春。
鹅溪练色如江色，幻出山青与云白。山前杂树岂知名，云际高楼不论尺。幽泉无声深谷窈，下作寒潭浸空碧。祗应车马隔尘氛，但有扁舟系沙侧。溪头老渔何处归，手持轻橹背斜晖。茅堂欲到恐未到，日暮山云空湿衣。西岩两翁共巾屦，应在深山更深住。南溪芳草北溪花，遥指平生钓游处。
丈夫生世何坎坷，佯狂为奴谁识我。当年赁作向朱家，此日栖迟寻紫逻。云蒸龙变在何时，怜君白发亦成丝。君臣之义不可解，欲报何须国士知。国士雄才天所产，楚汉纷纷那在眼。子房本是烟霞人，万里青天任舒卷。舒卷何渺茫，登台飞羽觞。时哉双黄鹄，与尔相翱翔。
扑面人间滟滪堆。狂澜争信手能回。愁多更结千丝网，泪尽还余一寸灰。看落照，掩空斋。颓流甚地足潆洄。橘中藕孔原儿戏，谁许孤鸿独往来。
流苏五采玉鸦义，半掩罘罳静不哗。揭起绣帏偷眼看，簟痕满颊印铅华。
数病门稀出，常贫客少过。经纶知龃龉，耕钓亦蹉跎。两事艰难极，孤心感慨多。素交千里远，谁听此时歌。
泛泛水上沤，飘飘空中云。俱为无根蒂，摇漾随絪缊。北风厉玄冥，霜雪下纷纷。送子陟长道，雁声不可闻。盛年复几何，逝川去沄沄。朔方沙漠地，杂沓驼马群。居庸接太行，华貊所由分。阴山茹毛国，未尝识耕耘。自古所攘斥，比之鹿与麇。汴京失其驭，冠裳倒玄纁。否极泰则来，天生圣明君。扬旗指大荒，旄头落胡氛。玉帐万貔虎，爪牙天将军。子行勿叹劳，袭芳衣必薰。君恩重山岳，矧敢负以蚊。丈夫有壮志，曷间武与文。不见传介子，盛烈光典坟。奉子一杯酒，别离安足云。时哉谅有会，勉旃树功勋。
皎皎千里驹，曲曲九折坂。默默盐车重，望望山路远。垂垂毛尾疏，落落谁推挽。日与鞭策邻，敢辞筋力蹇。不遇九方皋，悠悠岁年晚。东家有美女，妖艳矜千人。西家女老丑，夜夜伤心神。和风到庭户，夭桃争早春。美女理新妆，去充上国嫔。丑女得良媒，不妨嫁比邻。客从远方来，涂穷三痛哭。不逢吐哺人，浮生空仆仆。送客出前途，多岐眩心目。秋风吹转蓬，夕阳在高木。粲粲东篱花，摵摵前溪竹。山田故无恙，短犁称黄犊。
纵观沧海陟高峰，巡幸无名是祖龙。留作后来真赏地，望秦楼阁一重重。
玉函捧上五云堆，著意通幽此一回。三十年来增怅望，更无人上望仙台。匆匆山信寄来时，中有黄庭七字诗。已死华颠无觅处，几回吹断玉参差。忆得寻山复出山，绿杨时候暮春间。至今只有游仙梦，长与松风自往还。
忽报斯人讣，伤哉命压头。皇皇如有索，落落竟何求。学道鱼千里，辞家貉一丘。幸哉犹有子，可解二亲忧。
亲王承诏讨南蛮，三月星霜历险艰。万斛楼船上秋水，千群铁骑蹴寒山。孔明谩说安夷俗，马援应惭入汉关。十二妖酋今尽缚，皇华又报捷书还。
屏翰雄三辅，川原贯八溪。树扶双塔耸，云压万峰低。废苑牛羊集，荒台鹳鹊啼。钟声何处寺，幡影竹林西。
凄风落日酒家天，何事囊中长一钱。快见渴虹横酒户，归须残月上吟鞯。
尽日观山玩水，终朝常足心休。老来佚乐更何求。保我阳生九九。幸得为人通道，道中别有归投。功成云步看瀛洲。万古名传不朽。
皤然一器微，有用在冬时。永夜寒如许，孤衾暖不知。少年皆见弃，老者最相宜。却恨无情处，春来便别离。
眼不自见宁见物，去来不见宁见今。万物只今全体露，镜里有空无路寻。
暗数鸣弦日，知君已及瓜。水光浮县郭，山色满樵家。讼简迟开印，庭空早放衙。传来多美政，不独种桃花。
坚卧难教姓氏埋，至今严濑有高台。若为不著羊裘钓，更有何人物色来。一卷《尚书》受业新，买驴给费剧艰辛。庐江尚有韩同舍，只说先生是故人。
穆天子，走龙媒，八辔冬珑逐天回。五精扫地凝云开，高门左右日月环。四方错镂棱层殷，舞霞垂尾长盘珊。江澄海净神母颜，施红点翠照虞泉。曳云拖玉下昆山，列旆如松，张盖如轮。金风殿秋，清明发春。八銮十乘，矗如云屯。琼钟瑶席甘露文，玄霜绛雪何足云，薰梅染柳将赠君。铅华之水洗君骨，与君相对作真质。
草际生曙色，林端收暝烟。露花泣啼脸，风叶弹鸣弦。农家喜铚艾，行歌向东阡。大道无狭邪，平原多稻田。客行良不恶，敢曰从事贤。
孰云贫到骨，犹见富多文。地恨穷村僻，聪难四达闻。川流不尽水，岫出有馀云。长啸柴门内，淩晨到夜分。
细雨萧萧丛冢间，暮寒虽劲不知还。高冥大块诚何意，断碣新阡若是班。谁料幽明分跬步，却怜人鬼共尘寰。赁庐路近非无谓，日日销魂对此山。
物色桄榔小，山樵惜故根。生成种吾土，风雨托邻园。荫薄思年纪，怜深到日昏。榆枋亦何意，堪与栋梁论。绿野娱清尚，奇葩不用饶。青春閒种树，天籁已闻韶。幸可存微植，多因赏劲条。孤根随地稳，百丈任风摇。
讲筵同及事先皇，谪下西湖两鬓霜。潦倒一尊仍话别，联翩孤榻此追凉。江声树色催诗急，竹笋溪鱼入馔香。握手严陵山下路，谁知身世在他乡。
不尽天风扬素波，扁舟几日滞江沱。客情久识难行路，旅调新翻无渡河。莫计邮程悲远道，且看鸥鹭狎渔蓑。南中风候何常定，五两旋催彩鹢过。
蔼蔼天始晴，苍苍景将晚。江波日东流，游子何时返？
花开陌上蝶初飞，瓜代三年缓缓归。洱水春晴舒昼锦，南云采映舞斑衣。青毡宦味君尝好，白首穷途我愿违。小立河梁无限意，秋风两地雁鸿稀。
空群最爱凤头青，云入龙堆夺虏廷。一片红尘流电去，只闻风雨在空冥。
秋色澄空碧霄远，蓐收气肃寒云捲。数声嘹唳天外来，低落平沙水清浅。羽毛独尔知随阳，岂为饥肠怀稻粱。衔芦不烦避矰缴，解网今已同商汤。
车连连，马延延，金鞍琢削青骢钱。五羊子弟来相送，送君更作江南弄。江南二月桃花妍，枝枝绰约春风前。吴宫细草萦阶绿，水色摇空淡落烟。落烟片片函洲渚，君今驻节在何所。震泽东连海水深，长江一带萦吴楚。江左㔣流世所高，只今年少尽矜豪。虎丘寺下埋龙剑，阊阖城头照宝刀。庾岭梅花几树新，东风吹遍万家春。千年礼乐存宗器，一代文章老斲轮。斲轮尽属雕龙手，经略东南复何有。向来杼轴几能存，此日疮痍君知否。
报答风光，满倾琼液休思睡。乱莺声碎。来往甘棠底。闻道中和，深简君王意。归舟起。到时应是。玉殿槐交翠。
谁见当年长发须，变成龙虎卧交衢。虽然拥肿无人问，投老犹堪作大夫。
偶从佳地又开颜，久坐凉飙意转閒。平野旷然清远目，白云深处指闽山。
砥柱求安莫再禁，是非同息汉之阴。枢言一室唯阿杂，变雅百年哀怨深。湖海寂寥容我病，蓬蒿披历见君心。为传大陆饶风义，请以商歌抵越吟。
婪尾杯深，殿群芳付与，伶俜花影。娇姿澹扫，不许绮罗人并。蔷薇卧晚，记曾共、曲栏闲凭。空自把、情泪偷含，梦入琐窗烟冷。湔群素波低映。渐韶华过却，将离折赠。东风倦眼，到得粉融酥凝。浓春未了，问谁见、玉奴妆靓。还更怕、残月扬州，杜鹃唤醒。
需次来都下，淹留两度秋。半生初发轫，万事费持筹。长路辞残岁，高堂重远游。腐儒何裨用，投笔亦封侯。
未老侵寻百病加，辟园还种邵平瓜。人间膏火心消尽，底用松花啖一车。池亭清绝树交加，静爱园居长菜瓜。饱食太平无一事，不妨闲驾白牛车。
蹇驴秋色易黄昏，穄米茅柴老瓦盆。笑杀憨人周柱史，偏将紫气恼关门。
珠林潇洒对青山，尘事纷纷自不关。霜雁落田香稻熟，雨龙归洞碧云閒。客穿松径寻幽至，僧扣柴门化食还。无限好怀何处遣，小桥流水夕阳间。宝刹从来近好山，溪头驯虎护禅关。竹窗雨过清阴密，松院云深白昼閒。崖果经霜?共摘，枫林欲暮鸟知还。试从老衲谈空妙，大智灯光满坐间。郭外招提接远山，烟萝行尽到荆关。香凝蒲室禅心定，云锁松庭鹤梦閒。晚灶烹茶留客话，晴空飞锡见僧还。吟怀顿觉清如洗，始信沙门出世间。
阴寒变微暄，泽国东风后。嘤嘤黄鸟语，袅袅青丝柳。沧洲二月花正开，沧洲堂上置酒杯。登堂忽见浮丘面，借门行人何处来。去年走马朝京阙，臈月都门正飞雪。客舍偏惊白下春，归心不醉秦淮月。闻君昔时能远游，飘如黄鹄横九州。掉头不肯缚尘绶，长啸曾乘踏海舟。风流况是才名久，健笔雄词世希有。生事何须负郭田，丈章只在今人口。击筑邀欢喜盍簪，青山落日孤猿吟。三更酒醒人散后，惟见月白平湖深。此时与君情转熟，客里相看不能别。问我摧残向几秋，离心未忍从头说。相随相送雁峰头，云散青天碧海流。送君别来未几日，落花春暮令人愁。人生万事伤怀抱，那似凄凉不堪道。旧友凋零半九泉，故园索寞空秋草。龙门高士更清真，倾盖由来不弃贫。看君共是青云客，应念悠悠失路人。
自怜成事攀仙桂，谁似投闲向草莱。
濠上昔相逢，同时执桂丛。远游悲聚散，投老信穷通。静见贤人节，恬知达士风。淹留君莫叹，荣辱竟虚空。
朝来爽气冠曾丘，急雨惊风正麦秋。要得云轩聊放目，何妨松径暂低头。
八月初长夜，千山第一程。款颜唯有梦，怨泣却无声。祖席诸宾散，空郊匹马行。自怜非达识，局促为浮名。
镜中稍复旧朱颜，一笑衰翁乃尔顽。三百瓮齑消未尽，不知更著几年还。
地界东瓯南越闲，故将锁钥寄通关。划开古郡双叉水，束断中流两面山。老友风姿犹妩媚，故人书札亦斓斑。多情更有黄梅雨，临别还添绿一湾。
一枕黄粱梦欲残，死生大海浪漫漫。鬓边白发休除却，时向窗前把镜看。
佳境天教与老倪，无边光景到招提。白蘋风细鱼苗长，红杏花深燕子低。胜日正当春社后，好山都在曲兰西。他时讲席容听法，万柳塘南即虎溪。
零落残红莺语歇，荼蘼正是花时节。金盘带露剪琼英，恐逐杨花舞飞雪。
风剪裁寒，烟丝织暝。画楼西畔深深径。新妆才罢上帘迟，有人偷觑花前影。翠袖凉生，黄昏酒醒。凭阑祗觉芳心警。一场春梦不分明，东风昨夜桃花井。
欲上瀛州临别时，赠君十首步虚词。天仙若爱应相问，可道江州司马诗。花纸瑶缄松墨字，把将天上共谁开。试呈王母如堪唱，发遣双成更取来。
请代何能格上天，千秋同穴志元坚。馀生枉作仪髦赋，一死当君属纩前。
端木生河侧，因病遂成妍。朝将云髻别，夜与蛾眉连。
新室苛残，成就了、两公奇烈。可想见、贯日精忠，凌霄浩节。取义成仁原不忝，田夫野老犹能说。算几人、遗臭几留芳，寒奸魄。早梅天，吊英杰。丛柏林，寻碑碣。对蔓草颓垣，予怀如结。一代汗青杨子耻，千年化鼻苌弘血。到后来、节义盛东京，闻风悦。
千古万古琉璃堂，中有一人万丈光。长篇短篇任摸索，小句大句宜忖量。风花雪月初非远，城郭山林各是忙。惆怅无因见范蠡，空留佳话说南唐。
月宫移就日宫栽，引得轻红入面来。好向烟霄承雨露，丹心一一为君开。秋入幽丛桂影团，香深粟粟照林丹。应随王母瑶池晓，染得朝霞下广寒。
一片青郊战马悲，牧童难认酒家旗。衣裳云想俄苍狗，剑佩星迎总雪狮。花史拟修濡秃笔，骊歌欲唱咏删诗。待拚烂醉忘离苦，乌有青州一漏卮。
一幅吴笺秋满天，几回书字欠人传。知君性懒存吾道，顾我官閒只旧年。诗句鍊成犹未稳，酒杯空泛未曾传。庭前柏子西来意，近日能明若个禅。
呼筇起寂下云居，寒麓回春寻友于。烟染草芒三径暗，雪晞麦脚一锄濡。欲求真语涤尘想，那畏峭风生粟肤。不见诗郎归怅怏，清癯时对石菖蒲。
出门茫茫，明日异乡。川路修阻，烟波无梁。饥寒驱我，不知其可。悠悠素怀，生事相左。南山采葛，北山采蕨。各抱纷纭，谁为相悦。慷慨微吟，风云苦阴。英雄有泪，儿女何心。
月华清。隙光琐碎上轩棂。潭影窥人，林风解带，夜三更。苕亭。古台城。残山剩水忒分明。衣冠六代如梦，梦中说梦到无生。青帘白舫，黄花乌帽，偏怜重九嘉名。有风流词伯，载酒萧寺，邂逅招迎。倦旅怊怅秋声。传觞催钵，病眼怯鸥盟。谁分与谱翻大曲，笔驶长鲸。药瓯擎。攲枕秋漏丁丁。华胥梦到瑶京。故心现在，故意苍凉，故人共醉承平。白发惭明镜，鬖髿老柳，摇落江汀。输尔朱颜玉骨，使君来，仙吏管蓬瀛。为遣吴刚修月，长房缩地，楼阁华严靓。放善才五十三参请。长相伴，汉上题评。憺西风，乔木峥嵘。惜秋华，小赋未能成。作江山主，年年岁岁，越客扬舲。桂花秋。仙人散诞狎沙鸥。楚客登临，淮山偃蹇，古今愁。凝眸。骋吴邮。伯劳乌桕问西洲。旧时淮水明月，还照法曲领遨头。世界沙聚，楼台电幻，空华病眼悠悠。正长筵劝醉，长笺写意，长卷抒忧。居然洛下风流。山阴故事，拟问宅图丘。长相保、衣冠入蜀，宾客依刘。客何求。朱雀航前八驺。青溪口外扁舟。水天閒话，说与人閒，有情痴也茶瓯。四百南朝寺，纷烟雨里，山翠青浮。欲问志公遗迹，携懒残，残枝话山楼。祝黄花长久，白头长寿，岁岁赊重九。更江山管领人如旧。一年来，一度句留。病维摩，杖策寻幽。逃禅词，蔬笋得除不。输君此日，金添印锁，玉按琴钩。
时人不识田园乐，只羡相如驷马车。
诗就还看月，移时兴未厌。更深花意寂，坐久梦思恬。浪谑皆成雅，新声不忌纤。生情爱凄冷，对酒可能廉。
大鼎式虔且洁，髦士兮夙列。大性式洁且硕，髦士兮夙敕。
仙亭牡丹树，不数玉山桃。忽漫相逢处，开花烂熳高。彩云停度曲，迟日动挥毫。明岁天坛路，春风忆锦袍。
雪坞霜窗合断魂，仙姿元住水边村。园丁莫讶盆池小，留得疏疏澹月痕。
紫河变鍊红霞散，翠液煎研碧玉英。金籍真人天上合，盐车病骥轭前惊。愁肠欲转蛟龙吼，醉眼初开日月明。唯有思君治不得，膏销雪尽意还生。
与子别无几，所经未一旬。我思一何笃，其愁如三春。虽路在咫尺，难涉如九关。陶陶朱夏德，草木昌且繁。
祇园三日雨，碧涧一枰秋。试问酒中趣，何如林下幽。从他著虎口，寻我镇神头。惟悟争先法，当机与手谋。
午阴蒙密路萦纡，两两丽黄对引雏。自可曲肱惊短梦，南山丛薄有于菟。明月相看未厌贫，好风无价一披襟。苔檐不扫少来往，两部鸣蛙草自深。
西菩无道潜，西林无义铦。两山钱塘湖，鱼鸟空毫纤。咄哉简敬叟，老丑复何有。火燄里翻身，冷地里合口。谁谓天地大，而今岁月淹。冬寒倍冽冽，夏暑常炎炎。众生难化度，少病少魔否。引领而望汝，平荷荫堤柳。
夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，荧煌满眼前。
五年奔走别朝班，涕泪长因旧侣潸。在楚早伤徐孺子，游梁今哭范君山。孤魂夜绕青枫阙，旅殡春移玉垒关。两地荒坟吊何日，梦迷岐路只空还。
水在海，石在山，海水不缩石不刊。衔石向海安，口血离离海同乾。
云重压蓬低，沙积阑篙住。雨后山光绿不分，送入天边去。岸阔见长芦，村远惟疏树。薄暮渔人泛艇归，泊向荒烟际。
少休廛市喧嚣耳，来听田农应和歌。畟畟耕畴皆帝力，欣欣时物自天和。山云亭午半未敛，溪雨黄昏清更多。但得长年饱禾稻，也胜官里厌风波。不到田家又夏初，试从野老访耕锄。稻畦高下水皆足，天意雨晴时自如。学稼我犹惭孔子，问津君且向长沮。宦游何似团栾好，更念怀归畏简书。去城靳靳路一驿，故岁迢迢今甫来。桃李阴成真绿野，溪山清绝胜章台。青衫手板徒劳尔，竹杖芒鞋亦快哉。莫向红尘深著脚，而今毛鸷苦相猜。遥知此日黄初起，颇忆平生马少游。薄有田园奉甘旨，苦无机械与沈浮。如今官事真谁了，底事周南独子留。白发倚门还念否，令人翻动北山讴。
飘泊无家客，乾坤一讲堂。钟魂摇梦醒，槐荫泼阶凉。岁月三秋逼，关河万里长。此身何处著，搔首问穹苍。世际羲轩盛，身惭稷契良。幽青新旱厉，淮海旧怀襄。沧水何年使，桑林近日禳。文章思报国，此意竟荒唐。明主巡方切，贤臣补衮殷。睿谟崇帝舜，折槛有朱云。远猎威胡虏，虔禋报祖勋。荒寒边徼外，深念圣躬勤。所学终何用，空馀泽畔吟。徘徊千古业，孤负一生心。秋老黄花悴，风回落叶深。感时还自惜，霜雪鬓毛侵。孤立安时命，遑知拙与工。问心期不愧，入世岂求同。风力抟鹰翮，霜威损桂丛。烟霞沧海外，脉脉系初衷。衰谢尘心尽，琴尊野兴长。人情秋藻丽，吾意古苔凉。引杖随溪水，看云度石梁。足缨思遍濯，清浊问沧浪。瓠落竟何似，浮踪浊水萍。那堪孤客况，不尽九秋情。夜月蒹葭色，寒窗蟋蟀声。长公头未白，归去早埋名。
篁庄初泊下溪船，木念遗根水念源。六一风声还我旧，三千礼乐又谁门。豪雄都内曾何族，乔木人间祇故园。又喜藩篱今剖破，山亭百拜谢诸尊。
才将虎旅卫天居，又拥雕戈出帝都。部伍散行秋野阔，旌旗斜捲暮云孤。扶桑分阃封圻近，杕杜连歌雨露馀。壮节封侯应有日，青云回首是长途。
一曲横汾鼓吹回，侍臣高会柏梁台。金芝烨煜凌晨见，青雀轩翔白昼来。立候东溟邀鹤驾，穷兵西极待龙媒。甘泉祭罢神光灭，更遣人间识玉杯。
风不鸣条，雨不破块。老胡忽西来，拨乱清平世。
头胪如此可何官，习气居然简册间。似有宿缘吾士友，差强人意此溪山。青衿笑语非为冷，黄卷工夫可得闲。珍重相期进明德，莫教具素有惭颜。
碧窗斜日蔼深晖，愁听寒螀泪湿衣。梦里分明见关塞，不知何路向金微。
秦越山川万里遥，临岐杯酒别魂销。喜看客舍萍初合，愁见离亭柳半凋。多士正投知己遇，孤卧终恋圣明朝。我因同病相期切，听尔除书下九霄。
山樱丹晓露，岩竹净晨晖。古刹经时毁，金鸡隐雾啼。猿声依岭急，枫叶傍人飞。笑此皇华者，频年历翠微。
复殿回廊绕翠岑，鸳鸯娇拥画屏金。谩誇歌舞留君醉，千古人犹怨捧心。
外养千峰绿，内修空谷心。生逢诗客拄，随地起龙吟。
煌煌宸翰渺难攀，世界谁知第一关。塞雪迷天天似笠，海风激浪浪如山。苍榆远带炊烟白，红叶犹疑战血殷。不用秦皇鞭石力，一车飞去复飞还。
众生本是佛，悟了一体同。若人不达本，逐末走西东。君子当务本，本立佛性同。通一万事毕，终不被尘笼。非尘体不动，本实理含融。先天唯此物，今古学无踪。难了意在处，塞顽空色空。本无有指，妄言色空。若得妄消歇，真体者何穷。真体非形相，不离形相中。幻质皆虚伪，大智发于中。幻尽觉圆满，心光寥廓通。此通无对待，天地在其中。森罗并万像，影现一镜中。镜中实我体，寂湛印倥侗。若能同道者，与理本相同。唯守性清净，眼耳若盲聋。情忘兼想尽，忽觉己身空。自了本无物，强以道言通。此法滞诸学，皆幻质相容。若离一切相，形体外灵通。左右逢其源，烦不入胸中。我尚不可得，非我何可得。眷属犹如梦，非冤不遇逢。如今儿女者，皆再来祖宗。一根来复去，如观桑叶同。本树何曾动，凋叶有来冬。叶落明年发，根深不怕风。但能勤力护，勿使火兼虫。毁坏本根者，万劫堕贫穷。如今忧生死，犹如颠哭空。不知空本无，如翳生眼中。眼明虽说实，不可顺盲聋。
信道随缘即是缘，初逢恰值腊梅天。云多芳意成新雨，酒趁闲情试小寒。花有序，梦无边，人潮法海两相关。红尘莫问真耶幻，自有心灯照百年。
行穿荦确度谽谺，小立风中客袖斜。衰草双双点飞蝶，长空一一送栖鸦。荻洲薄暮收鱼网，茆舍初寒响纬车。谁道老人多感慨，未妨尊酒乐年华。
历览河山喜胜游，暂停笳鼓宿名州。壮怀顿觉添诗思，不省尘埃客里愁。
朝愁暮愁愁不已，生为愁人死愁鬼。百禽唯尔尤可喜，劝我移住醉乡里。刘伶毕卓善自谋，生前死后不识愁。
掷下朝簪似野翁，放教白发少惺松。十年朽索驰危坂，一日归鞭指大同。今雨更催新折柳，故山应羡后凋松。月明还有相思梦，九曲渔舟欸乃中。
化国多长日，高人侍紫宸。观书从上相，属笔念生民。云汉文章备，风雷号令新。惟应青简在，能载古风淳。
地接熊湘尾，天开龙寿山。精蓝依石峡，远岫点烟鬟。青草渺茫外，黄陵顾盼间。攀缘寻古迹，足倦不知还。
迟日回苍陆，祥霏下庆霄。灵椿储寿嘏，宝册迨琼瑶。官梅犹注萼，御柳渐垂丝。太母如任姒，深居宝俭慈。内殿家人礼，猩袍奉玉卮。椒盘勤盥馈，百世有孙支。
藜床听雨卧，雨霁抱琴行。古径荒苔合，秋渠坠叶平。流年悲雁影，往事咽蛩声。谁识玄都观，刘郎旧有名。
扶桑铜柱亦堪危，未说天骄扰汉池。虎穴横戈须此日，龙沙拔帜定何时。通蛮久绝唐蒙使，凿岭犹烦马援师。诸省壮丁输挽尽，无由四海息疮痍。
身为江城吏，心似野田叟。寻僧忽忘归，饱食莫携手。畏人久成性，路绕古城后。茅茨远相望，鸡犬亦时有。人还市井罢，日落狐兔走。回风吹横烟，烧火卷林薮。草深径渐恶，荆棘时挂肘。褰裳涉沮洳，斜绝污池口。投荒分岑寂，攲侧吾自取。二君独何为，经岁坐相守。游从乏车骑，饮食厌菘韭。周旋未忍弃，辛苦亦何负。归来倚南窗，试挹樽中酒。笑问黄泥行，此味还同否。
圣躬香阁内，只道下朝迟。扶仗娇无力，红绡贴玉肌。
侍臣催讲御阶西，云静觚棱晓色低。天辟神州卑两汉，地连碣石转三齐。含香昼永閒青琐，视草堂幽湿紫泥。最忆东山老松树，秋风应有鹤来栖。
夏夜宿山庄，风吹禾稼香。儿童窥户牖，鸡犬讶冠裳。戛戛竹摇翠，辉辉萤弄光。浊醪浇渴肺，梦觉月侵床。
防秋未得还，战士出长安。地利山河险，天时关塞寒。羌夷避飞将，天子倚良翰。见说成功近，秦中意似宽。
天边明月是佳陪，快饮千盅莫更推。眼底青山真饿虎，森森势欲搏吾杯。半亩荷花捲浪声，秋凉最与酒相亲。先生独酌清寥甚，醉向尘中拽路人。
湖傍圭峰麓，回廊枕水湾。涟漪风习习，演漾屋间间。投饵鱼争唼，尝茶客自闲。长来避酷暑，定可驻童颜。
钧天随演羽衣班，押领盘旋教未閒。只为李郎偷学去，又调新曲别人间。
绿筠萧萧含爽籁，幽姿冷落人难爱。壁间但有谪仙词，声名自到江湖外。当年创轩非壮观，局促帘栊日亏蔽。一朝经画有底难，推倒墙头了无碍。坐挹西南十里山，彩翠浮空屹相对。开池凿圃增气象，佳致真为一方最。鸟声鸣春春渐融，兰芽蕙出初蒙茸。我来正值新雨定，弄日吹香闻座中。主人散策邀我步，池南池北聊从容。会待龙孙添夏荫，借君此地眠清风。
宇宙中和气，清泠无比方。与时蠲疾病，为岁造丰穰。起自青蘋末，来从翠树傍。得逢明月夜，便入故人乡。密叶摇重幄，殷花舞靓妆。两三声迥笛，千万缕垂杨。细度丝桐韵，深传兰蕙香。楼台临远水，轩槛近脩篁。盛夏驱烦暑，初晴送晚凉。轻披绿荷芰，缓透薄衣裳。浪走翻翩袂，波生潋滟觞。闲愁难著莫，幽思易飞扬。快若乘天马，醒如沃蔗浆。面前游阆苑，坐上泛潇湘。不可将钱买，焉能用斗量。依凭全藉德，收贮岂须仓。无患兼并取，宁忧寇盗攘。以兹为乐事，未始有忧伤。
频驾輶轩析左符，直从梁益到江湖。棠阴处处留遗爱，芹泮人人忆大儒。
进帆赤石海，似入武陵溪。雪浪飞花过，汀洲宿鹭迷。断猿霜碛外，哀角烧林西。欲访情人去，何时到会稽。摇艇冲溪雪，苍茫路不分。冒寒琴独抱，遵渚雁为群。月下闻河激，烟中遇鄂君。新林今夕望，小谢最能文。
才名南斗两相高，草圣诗仙老更豪。碧眼身轻三岛鹤，彩云光映五铢袍。纵横放笔休临帖，感慨狂歌只续骚。便欲携壶来痛饮，对君心已醉醇醪。奇石崚嶒簇作林，疏狂偏得米颠心。书成龙卷临池墨，赋就人惊掷地金。白社但推诗律细，丹炉谁识道门深？招携共驾冰轮去，露宿梅花四百岑。高步翩翩健若飞，鹖冠堪衬芰荷衣。厨烹石髓邀人食，鬓插琪花带月归。踪迹近随河上老，烟霞久息汉阴机。试从椿树论年岁，莫问栽松大几围。乔梓人呼大小王，兔毫辉映凤毛长。堂前已种忘忧草，肘后曾传辟谷方。列坐贤星连锦席，行杯宝月落天香。百年胜事逢秋半，度曲宜歌夜未央。
自别西山雪，南辕涉二冬。何曾污我洁，未得靧君容。密意浑如昔，惊风莫屡踪。愿归群玉府，一洗甲兵胸。
先生笔势挟风雷，春色先从笔底回。却笑粗官成漫与，望林止渴竟无梅。
万事莫如游约急，晓露沾袍草香湿。三分池馆七山林，下马径须花里人，花梢高挂青油笠。
江南秋草色，不染道人心。片笠随终始，孤舟得滞淫。乾坤幽梦破，风雨夜钟深。万里冥鸿意，于今喜陆沈。不碍荒江曲，题诗杖竹筇。乡心三户水，秋色六朝松。梦幻能无著，虚空定所从。沃洲山路塞，缘汝见孤踪。
翠幄临都尚驻郊，言瞻龙漠度前茅。雨馀草气千原合，日下云章五色交。给札修辞持玉笔，赐羹充腹出珍庖。白头感遇知何补，阿阁清严栖凤巢。
一片冰霜气概，几多锦绣文章。鹏抟相踵桂枝香。盛事争夸歆向。岁岁蓂敷九叶，喜催一线迎长。柏松祝处奉霞觞。事业非熊吕望。
话沧波路断，又燕市，看花回。指苑树栖鸦，城蒿卧马，春敛余悽。宫池。去人未远，祇惊尘、黄日隔天涯。闲泪临风自落，宦情如雾都迷。参差。相见更何期。谭笑忆当时。有直阁吟笺，斜街画本，曾和荒词。轲离。旧游漫问，但过江、名士鬓成丝。惭愧归无三径，折腰还道相宜。
春风逐逐报芹芽，旧地重游七载赊。千万里来唯一顾，故人执手遂回车。相逢各已老如斯，风上青杨面上髭。却对故人淡相笑，眸中心底两秋池。七载相思在短笺，一生惆怅到今年。春风早作云溪约，莫待青锋挂墓前。
浦口寒潮频有信，空中鸟迹了无痕。野航落日东西渡，黄叶秋风远近村。曲埼茅屋两三家，返照垂虹隔断霞。风外叶声来似雨，莫嗔杨柳不藏鸦。
密云作意偏遮月，何碍空斋病眼人。一瞑强能祛万古，今宵宁足说前身。瘵成莫疗霜中柿，客倦初思江上莼。梦落昔年论诗处，浴凫栖鹭似陈洵。
乱势今无已，客行殊未央。长谣仍独酌，小枕当还乡。梨枣家家熟，星辰夜夜望。十年忧国意，拭泪到沧桑。
玉合罗囊。红香小、相怜蠹损春装。浣襟兰泚，羞照一水昏黄。倦眼西风谁最念，冻萤带雨弄书光。泪绡藏。故人惯识，淹过重阳。华堂当时送客，怨背窗暗烛，不照回肠。岁寒身世，歌外落雁清霜。芳尊自吟自泣，任持摺、花前金缕裳。香奁集，算只除彤管，谁与冬郎。
云樯风柂舣江湄，客寄何心听是非。国课转亏商旅瘠，县官频易吏胥肥。花迷夜市灯初合，柳匝寒田水自围。今古通津离别地，晓沙晴日出蟂矶。
夕照衔半壁，烟霏淡横练。呼风挂帆席，晚著淮东岸。波流荡伏龟，山脚插秋汉。白塔欻飞动，绀宇锁华焕。小阁候潮平，微径依山转。云林杳霭间，历历皆奇观。十年客京洛，每抱辕驹叹。何意顿萧然，朝来舟出汴。眼界霄壤分，骨相仙凡换。鲈从秋后肥，米到淮南贱。幸脱兵火馀，苦为尘网绊。沧海寄馀龄，去此不难办。招邀谪仙人，骑鲸游汗漫。
却病始登山，三度憩祠屋。风日老蒹葭，欲往迷前躅。从容理归棹，水流山簇簇。暮色苍然来，人天渺一粟。漏釜燃湿薪，烟篷坐瞑目。散翁酒肠空，三子但扪腹。浪游有饥饱，一笑境难续。袖中亭林诗，应向西台读。杖策追光武，群雄亦粥粥。莫道客星孤，终古桐江绿。
春愁已逐莺花尽，野果垂檐绿叶稠。天上几回飞破镜，端居未折大刀头。高堂终日雨潺潺，却著重裘尚薄寒。风雨似秋君莫怪，客愁天色两相关。
飞琼底事下瑶池。妆成无限思。为寻春色到芳堤。轻风吹欲飞。垂柳弱，妒腰肢。齐纨素手携。人间难觅恁芳姿。相逢值得痴。
兔窟分香云外落。碧玉枝、横黄金萼。西风吹雨细如丝，朱户重重卷帘箔。姮娥为惜人间少。分花月色年年好。漏泄广寒宫殿秋，寒馥金波滴清晓。
山居寒重户先扃，自向疏窗爱月明。欲唤花光来貌取，入檐微见一枝横。
岊亭邂逅又轻离，时事更翻几局棋。游宦明知同旦过，出山聊复救朝饥。屠龙笑我真何用，跃马追君已落迟。却有一般劣相肖，兰阶晚始长琼枝。
气刚在不欺，志远在寡欲。器闳在重己，量大在爱物。求名在务实，益智在勤学。随波而逐流，极贵亦为辱。
斧钺辞燕阙，襜帷驻楚宫。使星天汉上，卿月洞庭中。刘晏经邦计，萧何饷士功。归朝论事业，不愧古人风。
君家何处住，小割吴江东。浦色轻桡外，涛声高枕中。素封千树足，绿友一瓿空。里社前为寿，兼闻报岁丰。
不通融处似通融，飞絮游丝扑绣栊。三月诗情多艳冶，一楼春梦太玲珑。略嫌琴脆贪微雨，自惜衣香爱逆风。十二胆瓶花四面，神仙清福坐当中。
千林木稼苦低垂，惟有长松不受欺。兰雪方怀萧悫句，河冰还读鲍昭诗。卧闻写竹惊残梦，戏折寒枝调小儿。寄语达官不须怕，勉旃戈甲渡淮师。
昔年曾逐汉征东，三授兵符百战中。力保山河嗟下世，秋风牢落故营空。
旭日都门道，含悽送子行。巳多场屋谊，况是故乡情。柳拂春郊骑，花明海国城。云霄初发轫，期尔树声名。爱尔文章士，而今民社司。慎惟邦本重，莫厌簿书卑。郡古弦歌在，春深草木熙。圣贤从政理，须记讲求时。
闹篮方喜得抽头，退鼓而今打未休。莫把乳峰千丈雪，重来换我一双眸。
木末亭边，听山鬼、啾啾宵哭。阳九厄、衣冠道尽，伤哉臣仆！七国肯因晃错解，先生祸比温舒酷。讶当年、碧血溅蘼芜，今无绿。鱼服泣，君主逐，瓜蔓杀，门生族。叹诗书种绝，何人能续？简牍空馀南史恨，松杉已见长陵秃。酹荒祠、灯火尚青荧，金瓯覆。
春归满目尽桑麻，岸柳敷阴荻有芽。急景岂容留石火，馀香何处认空花。曲眉持酒真成梦，纤手分茶亦浪誇。欲醉流霞烹瑞雪，直须同谒五侯家。
柱史秦郎无检幅，笔端真有大夫辞。追怀耆旧谁能继，况复赏音黄绢碑。
秋梦冷于莼。欲化烟痕。梧桐疏响扑栏频。风雨凄迷人不寐，无限黄昏。一榻隔凡尘。瘦骨嶙峋。绕阶络纬作哀呻。听到宵阑犹断续，似我吟魂。咫尺等天涯。隔了窗纱。料知庭草已如麻。开过荷花都不见，又过薇花。帘外夕阳斜。花落些些。微风吹起便成霞。影倘似花花似影，病更怜他。
去住无消息，传闻有是非。艰难天险在，予夺圣心违。驿路梅花发，官筵苜蓿肥。孤臣中夜泪，沾洒向征衣。
渔村夜觉。郑柳堤细涨，鲤鱼风小。楚竹安排，乱流低罩潜蛟悄。鸣榔生长潇湘道。识无际、浪花深窈。甚茸蓑、冷坐滩头，叹近来鱼少。圆网平铺了了。觑霜蟹出沙，罥丝青袅。拽起还抛，一灯沈照鸥天晓。浮萍四角吹如扫。荡沫雨、中央缥缈。祇年时插脚泥涂，吾亦老。
毕竟今朝留不住，随郎且下西洲。平分离恨与郎谋。旧愁郎自认，容妾认新愁。谁道愁来还合并，欲分新旧无由。无情最是木兰舟。趁潮过浦口，流泪滴矶头。
荆州一席不肯取，晋鼎百年宁忍移。不死卢循函首日，忍看张伟授罂时。
云间高堞如云白，草下深濠如草碧。逶迤陇断出平堤，前见黄河如带直。官居乃在城西原，荒台古木乌鸟翻。美人芳气如秋菊，坐令晔晔弃中园。不忧泑泽豪不杀，夜识汉中龟鳖在。借须走马候水曹，后时此会何由再。霸陵往来初避名，执贾不回人更惊。无心踯躅路寝养，服车安用仍一鸣。未若捧罂何不可，二豪螟蛉与蜾裸。况闻举案良亦贤，那爱五花论酒钱。不然憭慄坐岁晚，风入衰柳催寒蝉。我论李君其趣独，自喻愚公徙王屋。是中聊可外形骸，官闲方辔相与来。
戏选婵娟结伴来，画桥低处侧鸾钗。娲簧静试醒松响，鲁酒聊倾旷荡怀。万事亦须从使便，百年无过任天排。怜君近许同心友，分取湖光到竹斋。
试镫风细夜潮平，曲岸维舟待月生。垂柳和烟欹水影，乱鸦如雨入林声。山桥客散车尘定，画舫镫红鼓吹清。却忆板舆花里过，湖光应识旧时情。
林下有高兴，眼前无此流。并溪村径入，背佛野亭投。绿竹依人好，红蕖取意秋。病多宽酒债，别近耿离忧。
落日浓霞辉碧潭，淮南风物似江南。榜船载酒随凫雁，物色诗怀著意探。
春皇游骑玉垂鞭，珠捲扬州十里帘。一笑诗成休浪举，花如西子句无盐。盈枝点缀雪花鲜，环映清流分外妍。应是东君归骑速，不如坠下玉丝鞭。苔径斜通砌竹鞭，素光交映入湘帘。若教谢女庭前种，不道空中雪似盐。
淳风初睹亦酸辛，千里还尸俗可寻。值今熙攘尘寰下，尚有沧桑古朴心。
燕山匹马，携手河梁人去也。此地相逢，隋苑秋声百尺桐。绿幺红豆，一曲新词花影瘦。自是彭宣，曾向扶风听管弦。
树冷杏悭花，池乾草勒芽。愁吟春自浅，乐饮日还斜。远翼摩霄鹤，喧传得食鸦。城中火宅苦，吾欲觅仙家。
佗傺忳忳病易侵，还凭曲檗解烦襟。不堪有七嵇中散，对影成三李翰林。仙客已乘箕尾去，世人空向酒垆寻。可怜后死招魂痛，一纸烧残一片心。
木兰替父剿胡戎，红玉襄夫立宋功。谁教美人宫里战，西施不号女英雄。
对客蒸壶烂，呼童剪韭频。何如郑公俭，不让庾郎贫。
青天何历历，明星如白石。黄姑与织女，相去不盈尺。银河无鹊桥，非时将安适。闺人理纨素，游子悲行役。瓶冰知冬寒，霜露欺远客。客似秋叶飞，飘飖不言归。别后罗带长，愁宽去时衣。乘月托宵梦，因之寄金徽。高楼入青天，下有白玉堂。明月看欲堕，当窗悬清光。遥夜一美人，罗衣沾秋霜。含情弄柔瑟，弹作陌上桑。弦声何激烈，风捲绕飞梁。行人皆踯躅，栖鸟起回翔。但写妾意苦，莫辞此曲伤。愿逢同心者，飞作紫鸳鸯。长绳难系日，自古共悲辛。黄金高北斗，不惜买阳春。石火无留光，还如世中人。即事已如梦，后来我谁身。提壶莫辞贫，取酒会四邻。仙人殊恍惚，未若醉中真。清都绿玉树，灼烁瑶台春。攀花弄秀色，远赠天仙人。香风送紫蕊，直到扶桑津。取掇世上艳，所贵心之珍。相思传一笑，聊欲示情亲。今日风日好，明日恐不如。春风笑于人，何乃愁自居。吹箫舞彩凤，酌醴鲙神鱼。千金买一醉，取乐不求馀。达士遗天地，东门有二疏。愚夫同瓦石，有才知卷舒。无事坐悲苦，块然涸辙鱼。运速天地闭，胡风结飞霜。百草死冬月，六龙颓西荒。太白出东方，彗星扬精光。鸳鸯非越鸟，何为眷南翔。惟昔鹰将犬，今为侯与王。得水成蛟龙，争池夺凤凰。北斗不酌酒，南箕空簸扬。世路今太行，回车竟何托。万族皆凋枯，遂无少可乐。旷野多白骨，幽魂共销铄。荣贵当及时，春华宜照灼。人非昆山玉，安得长璀错。身没期不朽，荣名在麟阁。月色不可扫，客愁不可道。玉露生秋衣，流萤飞百草。日月终销毁，天地同枯槁。蟪蛄啼青松，安见此树老。金丹宁误俗，昧者难精讨。尔非千岁翁，多恨去世早。饮酒入玉壶，藏身以为宝。生者为过客，死者为归人。天地一逆旅，同悲万古尘。月兔空捣药，扶桑已成薪。白骨寂无言，青松岂知春。前后更叹息，浮荣安足珍。仙人骑彩凤，昨下阆风岑。海水三清浅，桃源一见寻。遗我绿玉杯，兼之紫琼琴。杯以倾美酒，琴以闲素心。二物非世有，何论珠与金。琴弹松里风，杯劝天上月。风月长相知，世人何倏忽。涉江弄秋水，爱此荷花鲜。攀荷弄其珠，荡漾不成圆。佳人綵云里，欲赠隔远天。相思无由见，怅望凉风前。去去复去去，辞君还忆君。汉水既殊流，楚山亦此分。人生难称意，岂得长为群。越燕喜海日，燕鸿思朔云。别久容华晚，琅玕不能饭。日落知天昏，梦长觉道远。望夫登高山，化石竟不返。
铁桥穿过乱层云，万叠山形下界分。翠色最宜高处见，水声偏好夜深闻。
贤关一扫榛荆净，满目清风翠玉枝。成阴结实当自此，早晚云霄观凤仪。
玉井峰头十丈莲，天寒日暮更清妍。不须重咏洛神赋，便可同赓云锦篇。
冉冉江上兰，灿灿江中芷。我友远行投，驾言遆江汜。江汜波浪深，叹息从中起。昔别眷卉敷，今思暮飙紫。游子不旋归，浮云日千里。驱车事行游，岩畔见芳草。芳草绿以萋，采之遗所好。徘徊岁云晏，悠然伤我抱。不畏芳草歇，畏此关山道。关山阻且长，客子行将老。
流转将成南北人，豁蒙楼上看初春。岂期鱼鸟能相识，坐对江山已不贫。恻恻一寒行必复，峨峨万象若为宾。诗筒扬子津头读，俱向风波感幸民。
风里花飞水上流。倩谁收。天涯芳草夕阳楼。恨悠悠。灯花不照三更梦。人断送。雁字空悬千里愁。信难投。
秋千人散小庭空。麝冷灯昏愁杀侬。独有闲阶两袖风。月胧胧。一树梨花细雨中。
汉家文苑传，早已著吴均。谁更兼循吏，君无让古人。泱泱东海色，浩浩广陵春。不必三年报，俱称一变新。羊城萦紫气，象岭度朱轮。月迥珠应复，星辉剑有神。酬心乍杯酒，挥手遽风尘。倘有相思句，还从雁外陈。
心花发明照十方，死生窟宅无隐藏。此老唾笑生馨香，法中骨髓僧中王。平生一子传馀芳，譬如少林有神光。只今孤愤昭默堂，天魔外道走且僵。梦寐想见犹清凉，况子径归侍其傍。明日扁舟浮渺茫，我不得俱空叹伤。但馀一句烦寄将，幕阜山前为举扬。仰山久不见临济，瘦损法身三尺长。
交加篱落豆苗肥，冉冉荞花浥露晞。更见芳园香有异，盛开月桂间蔷薇。
万水皆清冷，温泉独尔奇。硫黄闻俗论，礜石见唐诗。鸥鹭何曾下，鱼龙定不知。无人发根本，空使世常疑。
黔阳消息近何如，曾否闻歌忆接舆。一曲阳春难和郢，定携诗卷问三闾。一芥轻舟去似梭，洞庭咫尺足风波。祗应系缆坳堂上，大地平沉柰若何。岭树多风陟屺频，梦魂长绕倚闾人。臣心自恨丹霄远，失意愁惊白发亲。薏珠不免局中疑，棠树长留去后思。公论在人君信否，请看三楚有丰碑。已闻天语下恩纶，何事时清有逐臣。真处不妨看到幻，幻中原不碍吾真。六月飞霜黯不开，遥闻仙姥下瑶台。慈乌独向庭隅泣，斜日惊心野鸟来。莱芜尘甑已萧然，贫病幽忧动隔年。薪俸罄将酬药价，琴书留作办斋钱。我欲问天天不知，缄书重叠劝归期。报恩不愧奇男子，直道何妨柳士师。临别区区记得曾，雨窗细语夜挑灯。风雷信是无情物，吹向南天一柱崩。五斗难为傲吏腰，一官归去夜迢迢。九原也有承欢地，定省而今不寂寥。怀沙终古忆前贤，问鵩还伤贾傅年。此地从来多落魄，相逢同病一相怜。广柳归来何处村，家家蒲艾为招魂。汾江不少斑斑竹，尽是皇英血泪痕。佳儿去日口仍黄，苴杖扶来七尺强。优孟衣冠如可学，寝丘遗泽未应荒。花开正值落花辰，底事无成却有因。因咽未应长废食，重来须记劝餐人。
庭有竹兮青青，上乔木兮鸟嘤嘤。妹之来兮，弟与偕行。竹青青兮雨风，鸟嘤嘤兮西东！弟之归兮，兄谁与同？江云暗兮暑雨，江波渺渺兮愁予。弟别兄兮须臾，兄思弟兮何处？景翳翳兮桑榆，念重闱兮离居。路修远兮崎险，沮风波兮江湖。山有洞兮洞有云，深林窅兮涧道曛。松落落兮葛累累，猿啾啾兮鹤怨群。山之人兮不归，山鬼昼啸兮下上烟霏。风袅袅兮桂花落，草萋萋兮春日迟。葺予屋兮云间，荒予圃兮溪之阳。驱虎豹兮无践我藿，扰麋鹿兮无骇我场。解予绶兮钟阜，委予佩兮江湄。往者不可追兮，叹凤德之日衰。将沮溺其耦耕兮，孰接舆之避予。回予驾兮扶桑，鼓予枻兮沧浪。终携汝兮空谷，采三秀兮徜徉。
往时病僧寮，今为安乐窝。昔病而今安，所得良已多。百年直须臾，一丘且婆娑。倦翼栖茂林，潜鳞渺重波。方欣随所愿，岂复知其他。朝来启南窗，群山郁嵯峨。上有无心云，乘风远相过。却观声利场，纷纷正横戈。到头蛮与触，胜负能几何。曷若休吾心，考槃依涧阿。孟夏草木繁，雨馀气清和。四壁环断碑，经史星宿罗。幅巾据胡床，翛然自吟哦。因之成此诗，要使儿童歌。清泉出石窦，白云卧山窝。淋淫乍开霁，原野欢声多。吾庐近西峰，其下林婆娑。解衣坐磐石，持竿钓清波。主人忘机心，鸥鸟亦无他。东鲁与南郭，泰山等峨峨。周子何人哉，自许不啻过。一朝离草堂，山英遂横戈。折辕不得还，如此俗驾何。仰视前修翁，铅刀比太阿。予弟山林人，心平气自和。欢然乐箪瓢，笑彼荤膻罗。好书不厌观，佳句时一哦。烦赓紫芝曲，为我醉时歌。
一天寒色隐秋山，风雨勾留道路艰。赖有好峰相慰藉，时时雾外露烟鬟。
主人情分熟，客兴未应阑。从古知心少，只今行路难。吟身霜竹瘦，归梦早梅寒。若见潜夫说，官清贫亦安。
湖海关幽梦，峰峦想翠氛。诗囊闲事业，禅衲旧知闻。白简留任昉，玄文付子云。飞潜俱有适，物理听群分。
借问东来常太晚，富春亭下舣扁舟。阴天漠漠行梅雨，寒色萧萧报麦秋。曲渚浪平犹未渡，隔江风紧不胜愁。此中望断相思眼，家在蓬莱更倚楼。
庭前芳树影参差，春暖莺啼争上枝。开落不堪人事改，青松独与岁寒期。
萝房青涧上，卒岁可盘桓。地僻如无夏，峰多不散寒。鸟来迎户入，花发隔溪看。灵鹫巑岏甚，居然我自安。
炎蒸无处逃，亭午转歊赩。万壑一奔倾，千林共萧瑟。
庞区翳榛莽，地瘴藏百怪。西山何轩轩，拔脚风尘外。中萦一线蟠，侧立两壁对。旁连九疑高，远控三湘大。孤亭坐林杪，俯见飞鸟背。号弓泣二女，禦魅窜四罪。谁去窘拘囚，故自脱天械。飘飘思凌云，万里风雨会。
初见枝头万绿浓，忽惊火伞欲烧空。花先花后年俱熟，莫遣时人不爱红。
巧绣双飞凤，朝朝伴下帷。春花那见照，暮色已频欺。欲卷思君处，将啼裛泪时。何年征戍客？传语报佳期。
不移苦节不知长，杉叶青青自带霜。谁薄蟪蛄与朝菌，何如椿树两相忘。
门外新凉无计避，单衾熨梦依依。渐移银浦井栏西。起看蟾魄堕，偏值雁行低。闻说蘅芜新院迥，云罗锦字凄迷。帘栊早晚好添衣。为郎双翠萼，弥惜镜中窥。
有路期奔月，无媒与嫁春。
寒云无四时，散漫此山谷。幸乏霖雨姿，何妨媚幽独。
周览山川历井疆，越峰突兀见青苍。争流万壑通城郭，一一看来在下方。
落日凉飔曲槛南。红蕉初展燕呢喃。碧树冰簟酒微酣。茉莉暗藏镂玉枕，葡萄轻染薄罗衫。笑偎莲脸不知惭。绛蜡春醒晕粉腮。画栏斜凭溜金钗。手拈梅豆要郎猜。鸭绿双垂鸳尾带，猩红一捏凤头鞋。澹蟾偷影觑阳台。脉脉闲情似水流。暮江人上木兰舟。画桥西去笛声幽。客醉夕阳芳草路，鸟啼寒食杏花楼。澹烟微雨一春愁。侧侧东风涨绿池。燕娇莺嫩夕阳迟。踏青天气斗茶时。绮席兴酣银凿落，琐窗肠断玉参差。画船归去雨丝丝。孤馆寒更怅独眠。那人疑在绣衾边。欢情别恨两缠绵。记得夜深娇未睡，背灯无语立床前。鬓松腰嫩最堪怜。细雨屏山掩绿苔。侍儿私语傍妆台。瞢腾春醉眼慵开。鸳枕暖偎红粉颊，麝煤香浸绣弓鞋。翠帏风动梦初来。斗草归来雨湿衣，画帘春静蝶双飞。黛螺高绾绣裙低。好梦每嫌娇鸟唤，幽情只许侍儿知。小窗灯烬忆人时。羁思春情两不堪。嫩寒微雨透征衫。翠堤迢递路曾谙。村寺日斜山泼黛，野塘风静水挼蓝。断肠芳草遍江南。竹坞烟深禽影偏。溪桥花落浪痕圆。澹云芳草夹衣天。旧院碧桃人似梦，小窗红烛夜如年。坐残银漏阿谁怜。簏簌晴窗花影垂。新茶泼雨泻缥瓷。偶拈银管蘸琉璃。青簇晚山轻似髻，绿浮春水细于丝。江南小景胜徐熙。百宝栏前暑气清。砑罗衫薄茜裙轻。枕痕一线梦初醒。闲看绿窗消蕙炷，自描红玉作棋枰。重围谁为解刘生。细楷吴绫点漆螺。微吟钗溜绿云窝。年来诗句断肠多。对镜漫裁金缕曲，背人偷和竹枝歌。春心一寸奈愁何。静院幽思半不禁。冰泉满匣泻瑶琴。阿谁知得此时心。碧沼雨馀啼鸟寂，绣帘风细落花深。小窗弹罢独沉吟。
鹿豕遗容野老装，陵前驰道亦康庄。如何作贼成王日，烹狗残民似虎狼。
寂寞秋山卧病年，美人劳赠白云篇。陈蕃已下迎徐榻，王子宁回访戴船。郭外楼台堪眺望，水边花树足留连。广陵失后无新谱，莫惜携琴为我传。
船掠湖堤不入城，葛巾羽扇试春行。女墙迤逦横轻霭，佛阁峥嵘倚晚晴。树冒藤花堆故绣，风吹莺语送新声。细思造物何由报，遣作闲人过此生。
香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
谁无念，谁无生，过现未来心不停。一念不生无我所，即是弥陀亲老兄。
曹娥祠庙枕江湄，碑版犹存汉代辞。日暖山头榛子落，草深渡口鹧鸪啼。轻舟上埭传呼急，短屦沾泥拜起迟。忠孝两江皆万古，不须回首怨鸱夷。
两岁东州不自知，人情全在欲分时。饯行连日侵银烛，送别临岐驻玉羁。望见蒙山思马耳，路经沂水忆河淇。归来定得从容否，寄语庭前红药枝。
庭中有丛兰，舒叶卫其根。岁发一箭花，播芳才及旬。寒朝复暑夕，手溉情殷殷。孰能程其功，千算得一缗。不作痴呆子，谁知天地仁。
风声泛池荷，月色到衾枕。漕舟中夜喧，客子不遑寝。
忆我山中竹，长身立崖谷。势重且抢头，谁欤摇蔌蔌。
世味炎凉参已透。一树垂垂，绿遍河堤柳。放眼静看人太瘦。吟魂怕绕屏山岫。枝上杜鹃啼已久。催得人归，只恐人归后。山影自怜非似旧。黄昏泪落抛红豆。
据此丈室，无可不可。要行即行，要坐便坐。漆桶相挨，一时打破。三脚虾䗫透九垓，笑倒嵩山破灶堕。
多生定拟蕊珠仙，此日风流更宛然。几见名姬为紫玉，欣逢佳偶即青莲。香心似雪姿尤丽，秀句惊人骨亦妍。最喜麟儿抛枣栗，书声共映绿窗前。
推真真无物，穷妄妄无形。返观真与妄，真妄亦虚名。
书生却有元戎胆，醉罢蒲桃。笑摘红蕉。茉莉花前宿酒消。思量冷暖吴钩剑，重把灯挑。细捻香烧。一卷兵书付小乔。
几回革命几回倾，多少头颅誓不生。百里巴黎花世界，尽教流血造文明。
郎恩叶薄妾冰清，郎说黄金妾不应。若使偶然通一笑，半生谁信守孤灯。
雾树浑连水，水沟不受潮。米盐江上舫，鱼菜市中桥。壮士宁辞辱，仙公会见招。边淮无酒禁，磊碨剩须浇。
断续黄梅雨，清凉小麦秋。谪官犹逆旅，送汝上归舟。松菊宜勤种，箪瓢善自谋。馀生须付托，可但鹿门游。
莲房坠粉梦京华，戎马飘零何处家。无那江城传一纸，隔年又唱落梅花。
剧饮经时暑未消，疏林深夜送刁调。来从塞上疑羌管，听入钱塘误海潮。千里莼鲈吴客梦，百畦兰蕙楚魂招。群芳莫漫悲摇落，要遣人间识后凋。早稻才收晚稻黄，使船如马信帆樯。时因回合占师律，为辨雄雌识大王。何处征途歌葛屦，有人狎坐理霓裳。相思莫遣罗衣薄，河汉西流夜未央。似较封姨又一家，年年相约待乘槎。巧将丹艧施枫叶，胜有黄金布菊花。霮䨴夜凝仙掌露，熹微朝绚赤城霞。同游最忆龙山胜，妆点新辞与孟嘉。阊阖天开涣汗多，琼楼高处挠霜娥。声传回野韝鹰鸷，冻合层云候雁过。龙火戒寒催筑圃，角弓初劲解防河。马肥好度阴山碛，银鬣分飘奏凯歌。
犹存人物作中兴，世道休贪我独能。不觉百年消折尽，嵇康宜早愧孙登。
春夜溶溶月上迟。红楼十二锁花枝。温柔正在倚床时。宝袜未松先避我，罗巾欲试转怜伊。灯儿谁向画屏移。
泽国仍多雨，溪流没两涯。墟烟迷小市，泥草乱空阶。蕴藉诗中意，苍茫病里怀。明朝晴色好，对话两情谐。
此道陵迟久已亡，后生无复立门墙。遥知二子心如铁，端为卢溪一瓣香。
客来试与倚栏干，拂拂清香触鼻端。尽做北人浑不识，不应敢作杏花看。
不到安成二十年，故人相忆两依然。彭家楼上春风里，梦倚危栏俯百川。
层岩嵌莲宇，虚檐覆江流。日暮微雨来，萧然江汉秋。老禅此栖息，鸣钟伴孤幽。饭馀憩高阁，洪涛渺行舟。逝者如斯夫，叹息良悠悠。
汉庭秉钺重嫖姚，上将轻裘不拥貂。铃阁已清南国纪，雕弓欲射浙江潮。楼船雪霁飞双缆，健马烟寒驻六桥。遥忆旌麾移镇日，西泠月照铁花袍。
闻说乘轺美，全胜赴。先声驰岭海，和气入山川。路束篮舆过，书凭塞雁传。祝君求荈草，醒我北窗眠。
月落晨渚前，鸡舞春樯侧。榜人起蓬垢，折薪候炊食。疏树发东光，熠熠汎水色。关吏始通津，起柁指乡域。揽衾渺余望，垂鬓深不测。浩歌忽以仰，夷犹羡双翼。
雨霁逢初夏，胡床荫绿槐。半酣方嵬峨，假寐忽咍台。小穗闲簪麦，微酸细嚼梅。衰翁不禁老，更著物华催。
对酒灞亭暮，相看愁自深。河边草已绿，此别难为心。关路迢迢匹马归，垂杨寂寂数莺飞。怜君献策十馀载，今日犹为一布衣。
栎园归去赋閒居，修竹长楸共结庐。芳草不知三径处，白云常护一床书。桥通白板行携鹤，门近青溪卧看鱼。借问柴桑陶处士，几回花下过篮舆。
溪中鸟鸣春景旦，一派寒冰忽开散。璧方镜员流不断，白云鳞鳞满河汉。叠处浅，旋处深。撇捩寒鱼上复沈，群鹅鼓舞扬清音。主人有客簪白笔，玉壶贮水光如一。持此赠君君饮之，圣君识君冰玉姿。
玉楼十二春如绮，日暖清池跃鲂鲤。空闺无处著柔情，梦逐残丝扑天起。天南河汉天西流，岂知少年能白头。便唤姮娥栽桂树，花时相约月中游。
任重才荒悴此心，不堪衰病日侵寻。感君惠我行囊药，一颗乌丸抵万金。紫霞杯里注琼浆，一夕才吞药味良。有待微躯渐康复，漫寻叔子拜神方。
玉肌匀腻粉初乾，淡淡空青印碧阑。晓日《长杨》新赋就，墨云时度玉螭寒。
曲沼芙蕖香乍透。看睡鸳如绣。恼的是蝉声。纨扇频摇无计、消炎昼。新词按拍清商奏。喜晚凉还骤。攀取碧筒杯。试酌金波小饮、黄昏后。
活水开明镜，寻源坐碧澜。幽深接江汉，清浅入峰峦。王母筵方启，山公兴未阑。临书时尽黑，独抱夜珠看。
元气茫茫无尽期，先天混沌是吾师。偶逢太极逢初劫，亲见开天辟地时。
双松五丈高，万竹一尺围。上有林蝉鸣，下有涧鸟飞。正午不见日，我来每忘归。清诗忽陈前，永与世俗违。直北有异境，烟汀连钓矶。何当霜雪时，散发槲叶衣。
胸中有度择人，事上无心活身。只么情亲鱼鸟，傥然图画麒麟。
篸山奇绝送归时，曾榜新亭号所思。桂水祗今湘水外，他年空有四愁诗。
问影何所为，愀然浑不语。共为天地客，暂与尔俦侣。孤灯对不疑，皓月还同步。勿逢沙中蜮，半路失相顾。
不将蜗角与人争，走侍双亲蜀道行。免为家书忧子美，饱闻情话悦渊明。一名所得知多少，万事真宜审重轻。更愿相随且归去，田园薄有要同耕。
微径树边入，亭偏池水涯。即能钟野趣，兼亦占鸥沙。晚色湖生月，秋香荇作花。竹扉分夜火，只与钓鱼艖。
终朝行半驿，时有数家居。店少闻滩壮，程遥见堠疏。山歌农设醴，野饭仆烹蔬。禽鸟先栖宿，劳生恨不如。
新来燕子呢喃。睡难酣。又被邻姑催起，着春衫。娇欲颤。行还倦。笑相搀。同上小楼，闲倚、望归帆。
秋风送别出闽关，老桂吹香拂马鞍。分教往年曾北上，司征此日又南还。词林已富三冬学，云路终期九万抟。愧我无成头白尽，紫芝黄叶共空山。穷乡渐老不趋时，短褐飘萧两鬓丝。秋色黄花聊写兴，阳春白雪愧来诗。分毡潞水惊文采，携酒芝山访武夷。不为送行徵一语，巷南巷北未相知。
搆得先天那一机，胸中字脚没星儿。直从千圣头边坐，不许儿孙取次知。
吾闻郦侯国，产菊千丈潭。采华食其叶，垂根渍芳甘。遂令郦川氓，难老如彭聃。庭前有古井，秋霖发清涵。慇勤东篱绿，覆此白玉奁。时能嚼新蕊，汲月散馀酣。种玉未渠久，疏篁长儿孙。胜会不在多，何须辟疆园。我观榛芜地，尘思纡且烦。萧森对此君，清凉彻心源。草木初无情，妄作净秽观。乃知识种子，正是生死根。微华若么凤，倒挂茂蔚中。鸣鸟不可见，幽怀寄芳丛。初移几寸苞，稍展两翅红。能使寂寞滨，馀妍映蒿蓬。峨冠百草头，意象出其类。望之似木鸡，正自五官废。宁须断其尾，无乃假予臂。可复近幽窗，谈玄有深诣。嘉生苦不荣，凡草忽猥大。君看庭中苋，易长剧稂稗。初无封植意，不见虫鸟害。穰穰筠菊间，红紫不可杀。微功尚足收，染我盘中菜。芭蕉中无坚，譬彼泡梦幻。了然观我身，生死知一贯。学书端未暇，覆鹿真自乱。一雨过空庭，秋声入深宴。水青虽楚楚，不复中栋梁。黄封入雕槛，亦足被宠光。朝离粪壤区，暮上君子堂。胡为伴幽独，堕此一亩荒。
垂车七十古来稀，况是丁年解鞅鞿。神虎衣冠洪景挂，都门供帐仲翁归。前衔新命俱郎宿，处士儒冠总少微。林下若逢龙阁老，为言台岭转光辉。
我行自凛秋，季冬乃来归。置酒高堂上，友朋集光辉。念当复离别，涉路险且夷。思虑益惆怅，泪下沾裳衣。
去乡已隔十六载，访旧惟存四五人。万事惊心浑是梦，一时触目总伤神。行过燬宅寻遗址，泣向东风吊故亲。惆怅甓湖烟水上，野花汀草为谁新。
岂有桃花媚，空存草野真。风原多病骨，葵独不伤人。山雨歇前夜，龙涎桂隔邻。浮生皆一叶，寒暑亦频频。
山庵极回互，禅房深晦藏。红尘来不到，虚室自生凉。好鸟时孤啭，幽兰静亦香。征车又晓去，终恨世缘长。
门外惊风吹细沙，入门水气湛清华。呼童试向林间看，岩桂应开第二花。
有泪绿窗偷洒。有恨锦笺难写。消瘦不胜春，玉骨都无一把。风雅。风雅。正值文君新寡。
朱门金叵罗，九酝葡萄春。酌贵不酌贱，酌富不酌贫。君家破茅屋，飘摇河水滨。中有一樽渌，醉尽天下人。
锦幔。斜巷。春意懒。篆香微。人去后。杨柳。又如丝。无语对花枝。依依。小园蝴蝶儿。恨来时。
海角三年一梦成，北来重听偃溪声。凝云带雨留愁住，茂树随山送客行。粳稻沿崖畦上下，茅茨枕谷路纵横。莫从马腹消双髀，此地真堪老此生。
老杜诗章五百年，为吾替写早春篇。恰从元日踰人日，重有阴阴冷落天。
玉妃步步影毵毵，燕罢瑶池酒正酣。夜半不知风露冷，梦随春雨过江南。
小亭活水涧之阿，占我溪山景亦多。何处偶看春暖日，我家须办子行窝。卑微幸托高眠久，褊窄其如大舞何。强说春风真错许，软夫正有一团和。
思贻先生守道园，池边竹下敞幽轩。焚香坐隐乌皮几，隔水苍山正对门。溪上流虹映壁经，溪头春树拂檐青。小车閒日何人到，会有光华动德星。未报君恩未乞身，每看南雁重伤神。清溪亦是朝宗水，遥想临流忆远人。螺湖盘古白云堆，忆著常因梦里回。得似篮舆引诸弟，年年霜露及时来。
不见轻裘快马归，遥怜暮雨湿公衣。岘山十里城南路，灯火家家望翠微。湛辈而今岂有知，滔滔江汉定何时。无边落日丹枫外，有客来看堕泪碑。范子当年意崛奇，道人岁晚墨淋漓。北风低草牛羊莫，会有人传岘首诗。
万里岢岚道，三年代郡归。风霜坚客骨，酥酪使人肥。白昼黄尘暗，清宵铁骑飞。是方多侠烈，几个赋无衣。
阴沴初消瑞日升，田夫于耜拟东兴。山头破煖青犹在，柳眼窥春绿未曾。双艇远依收钓火，一帘深映读书灯。人间妙手嗟谁及，调燮终归宰辅能。楼雪初融岁欲更，喜闻乾鹊报天晴。炊烟早逐朝阳起，春意潜随野水生。云散佛头来岳色，风回仙掌落钟声。不知骢马经行处，赋得梅花几首成。玄冥司令势何严，一雪能教数日淹。风敛冻云归远岫，天开晴日上虚檐。梅腮破腊争匀粉，笋指缘寒未露尖。好在田家应拍手，瓦盆盛酒正厌厌。
鹿采花修供，猿分石坐禅。
行见月，白莲池上弄纤纤。宝奁新开飞宝蟾，吴中深闺不捲帘，齐纨巧遮双蛾尖。
海上云来遍地阴，波间漏日泻黄金。水车倦踏伤淫潦，无奈连天雨正深。
何事东风太薄情。愁边忽忽换新正。柳眉梅靥为谁荣。宝胜羞看肠欲断，同心暗结泪先零。何时重整凤鸾盟。
惨惨寒声一夜雪，千章乔木经摧折。劲节排风能力持，后凋不独称松柏。
食时辰，大向那堪列主宾。维摩香饭本非设，怪他鹙鹭独生瞋。
爱梅入骨随，思作梅花吟。横斜疏影句，谬许孤山林。拟议误唐突，粉蝶兼霜禽。竹外一枝好，坡老诚赏音。何如妙无言，淡然惬素心。不见江贯道，抚琴不弹琴。
我是天涯惆怅客，傲骨生成，未忍轻抛掷。落尽杨花春寂寂，人间少个真相识。水店逢君眉黛婳，冰雪聪明，言语存匡益。但使援琴挑不得，终朝终夕深相忆。
好个马山居士，功名富贵浮云。庵儿侧傍万杉阴。烟里时横小艇。律中林钟将半，华堂寿斝频斟。声声齐祝百千龄。坐看云仍贵盛。
蕞尔城三里，悠然水一湾。波添贵溪雨，云起建昌山。俭俗鸡豚少，耘时市井间。数声烟外听，渔唱夕阳还。
季重凌云气，为文史汉俦。态以千言变，工于一字求。款关多学子，拥彗有公侯。每尔灵珠握，游扬羡不休。
补天手段暂施张，不许纤尘落画堂。寄语新来双燕子，移巢别处觅雕梁。
不著人间半点愁，每于胜处一凭楼。吟边只欠林和靖，坐上追思马少游。晕脸芙蕖酣薄暮，低眉杨柳拂新秋。酒阑拍掌狂歌舞，自是忘机可狎鸥。
芳草春阴垂钓矶，寒城斜日闪朱旗。熏人欲醉怜花气，送客无情是柳丝。画楫迥随兰浦入，金尊还傍竹阴移。江湖十载浑疏放，空愧青楼半额眉。
陶令舍中有名酒，无日不为父老倾。四座欢欣观酒德，一灯明暗又诗成。
远岫朝来更爽，孤云徙倚长闲。飞出偶成霖雨，归来依旧青山。
年少才高求自展，将身万里赴军门。辟书远到开呈客，公服新成著谢恩。驿舫过江分白堠，戍亭当岭见红幡。海花蛮草连冬有，行处无家不满园。
扭曲灵魂文字狱，飞扬尘土大疯歌。天下何忧不软也，诗人硬骨本无多。
客从青阳归，为我谈九华。雪潭昨夜宿，衣上有残霞。鸣溜隔深木，白鹇栖翠崖。南游岂是远，乘兴必携家。
午食河豚晚食鲈，两鱼风味绝悬殊。怀归未必因兹品，适口何能计此躯。春岸荻芽常喜有，秋风莼菜不愁无。笑他俗子甘鳅鳝，为此杯羹戒不虞。
尽日楼居不见春。也无巢燕语梁尘。帘衣如水絮如云。电炬飞光堪永昼，通宵鼓笛不眠人。梨花深巷梦黄昏。
南山秋色照东篱，又是陶家载酒期。彭泽罢来无俗客，何妨不许白衣知。我爱淮王上客贤，小山那在鹊湖边。开尊共泛金花酒，散帙同吟桂树篇。十载衔杯望白云，天涯此日叹离群。重来秋色生双鬓，更折茱萸插向君。湖上青山绕郭斜，翠微深处半人家。谁知不解登临苦，醉杀犹堪藉菊花。
闻君起草阁，赛我半间楼。深喜居相似，翻悲路阻修。江云晴乱入，山月晓还留。偶记少陵语，乾坤到十洲。高调已绝尘，林间阁又新。溪山且碍眼，名利岂关身。倚槛观无际，谈玄坐至人。漫言不识路，梦绕鉴湖滨。
酷爱翠微间，风光分外闲。红泥肥紫芋，白石瘦青山。流水落花去，夕阳飞鸟还。终年无客到，寂寞掩柴关。
我法从谁悟，心师是贯花。三尘观种子，一雨发萌芽。定起轮灯缺，宵分印月斜。了空如藏史，始肯会禅家。
西池金母證前身，到处逢人说有因。此日绮筵陈锦绣，当年节操励松筠。斑衣绕膝称贤子，扶仗从头溯苦辛。花甲良辰周复始，频添鹤算颂千春。麒麟阁下敞华筵，珠履三千望若仙。芝草遥连萱草秀，寿星高并婺星悬。慈惟瑞霭平安竹，梓舍光分太液莲。更喜桄辰临九夏，好将辰日祝长年。
芳草依依道路斜。白云何处是仙家。空馀远碧暮云赊。红泪滴残清夜月，梦魂长绕淡梨花。几番临镜黯伤嗟。
池口至海口，望望三舍外。辰发莫已到，回首西日在。风师肯怜客，祖道烦一嗌。我舟疑凌虚，楚山真历块。蜚鸟相让疾，惊浪乃弗逮。穷涂坐局缩，颇尝得此快。遄迈自本图，阙供恐贻悔。未办问村胶，且计具薪菜。
钻纸纷纷笑冻蝇，年来兴趣冷于冰。广交已觉迎人苦，习静翻招傲物称。琴韵逸宜林下客，诗心苦似定中僧。且将白眼青天望，俗论悠悠任爱憎。
破波光如镜，三翼轻舟。对雨馀、重岩叠嶂，何妨影堕清流。望芙蕖、渺然如海，张云锦、掩映汀洲。出水奇姿，凌波艳态，眼看叶弄新秋。恍疑是、金沙池内，玉井认峰头。花深处，田田叶底，鱼戏龟游。正微凉、西风初度，一弯斜月如钩。想天津、鹊桥将驾，看宝奁、蛛网初抽。晒腹何堪，穿针无绪，不如溪上少淹留。竞笑语、追寻惟有，沈醉可忘忧。凭清唱，一声檀板，惊起沙鸥。
雨后园亭秀逼人，偶来忘却宦游身。竹林气爽宁知暑，槐幄阴浓不受尘。酒发旧醅春滟滟，果尝新摘露津津。晚凉无限濠梁兴，独瞰芳塘数巨鳞。抗尘松柏翠为亭，夹路蔷薇锦作屏。盘谷人家兼绂冕，辋川风物中丹青。诗囊泻处真谁壮，屐齿归时亦自馨。地主分花频订约，尽开荒圃候园丁。
落日长风吹碛昏，荒村寒月动篱门。江潮枕上悲心壮，山鬼灯前夜语繁。乱后客身犹万里，斗间云气望中原。欲添春水随行李，更听渔歌起钓䑳。
长安少年唯好武，金殿承恩争破虏。沙场烽火隔天山，铁骑征西几岁还。战处黑云霾翰海，愁中明月度阳关。玉笛声悲离酌晚，金方路极行人远。计日霜戈尽敌归，回首戎城空落晖。始笑子卿心计失，徒看海上节旄稀。
句曲东来草树秋，车音隔陇思悠悠。西风黄土污人面，落日青山触马头。息影道傍分茂荫，濯缨桥下得清流。平生笑杀朱翁子，辛苦刚酬妾妇羞。
三十年前识雅容，蹉跎人事各成翁。而今头白灯明里，有酒何妨一醉红。春山曾记别匆匆，多少传言诗句中。远目不穷天万里，几随西日送征鸿。
徐家村疃静，柳下泊舟航。故国南游远，东风晚更狂。归心如箭急，流水似人忙。明日宜兴县，长桥酹一觞。
邯郸四十馀年梦，相对黄粱欲熟时。万事祇如空鸟迹，怪君强记尚能追。
草碧波复绿，南浦愁送君。君行将何之，怆指南北云。相思无早晚，生离无近远。悠悠关塞阻，杳杳音信断。青灯挑已尽，夜长方展转。
自拟重阳醉此楼，不堪诗酒作淹留。狂夫老去情逾放，笑折黄花插满头。
忆眠时。人眠强未眠。解罗不待劝。就枕更须牵。复恐傍人见。娇羞在烛前。
一刻千金孰与偿，瑶琴无复凤求凰。妾心有似池中藕，虽断柔丝绾更长。
炎蒸官屋如樊笼，安得雪嚼郎官红。海山仙人隔千里，忽到眼中宗派同。
雾外知何寺，钟声只隔山。望来无里许，还在九霄间。
一见溪山病眼开，青鞋处处蹋苍苔。平生长物扫除尽，犹带笔床茶灶来。
辞荣趋散地，不谓隐慈云。梦思随今古，山僧独闭门。
晨登无诸台，南望冶城阙。垂杨夹岐路，一日几人别。行人恶离别，仆御愁不发。斯须竟参辰，况乃千里诀。行人难久留，结驷登瀛洲。连宫出阊阖，上有佳气浮。鳷鹊丽飞观，铜龙起高楼。结托尽中贵，经过皆列侯。侯家连戚里，日夕歌钟起。金貂锡元勋，赤舄何几几。宦游良不恶，冠盖相萦络。谁怀长卿贫，沈疴守藜藿。
气至时来物不违，小园閒步见天机。荷钱欲出鸣蛙出，柳絮才飞乳燕飞。屋少地宽何不可，家贫春好未全非。莫欺白发浑如雪，杯到犹能疾手挥。
我生泉石中，清赏殊不足。得官汉上来，邂逅亦溪谷。他时长安尘，用此尘外赎。城南百馀里，洒落自风俗。招提密相忘，一一俨西竺。缅维作者谋，永集荆楚福。兴国最佳胜，千柱列岩屋。前疏白马泉，后据双凤麓。衲衣拥云外，拄杖倚藤竹。天龙咫尺耳，入户体生粟。谁为逢氏迷，不复枨也欲。落英无再红，秀发岂常绿。共将香火心，稽首千手目。老僧独何为，瞬我掣电速。已矣勿重言，良药反成毒。
懒散家风，清虚活计，与君说破。淡酒三杯，浓茶一碗，静处乾坤大。倚藤临水，步屧登山，白日只随缘过。自归来，曲肱隐几，但祗恁和衣卧。柴扉草户，包巾纸袄，未必有人似我。我醉还歌，我歌且舞，一恁憨痴好。绿水青山，清风明月，自有人间仙岛。且偎随、补破遮寒，烧榾柮火。
荆楚东疆合众流，微茫天宇一浮鸥。山围古邑当湖口，水没平沙露树头。处处茅茨松叶暝，萧萧风日荻花秋。何时访友章江上，共倚朱帘画栋楼。
何处不堪老，浮生空自忙。石门开洞古，松径绕云长。恋恋情何极，看看世欲忙。难描今日兴，更憩老僧床。
冷冽苍黄风似劈，雪骨冰筋满瑶席。庭松流污相抵吃，霜絮重裘火无力。孤峰地炉烧白枥，庞眉道者应相忆。倏忽维阳岁云暮，寂寥不觉成章句。惟应将寄蕊珠宫，禅刹云深一来否。
日下徵良匠，宫中赠阿娇。瑞莲开二孕，琼缕织千条。蝉翼轻轻结，花纹细细挑。舞时红袖举，纤影透龙绡。
缭綟成文色正黄，轻圆不似女儿箱。凰鞋双踏红帮瘦，兽炭徐添白屑香。翠袜斜开劳稳抱，绣衾高矗得深藏。雪猧恋暖驱还至，莫漫提携过别房。
帝想丹青忆老成，公兼竹润更兰馨。独追洙泗人无讼，再使成康世措刑。召节自天回使节，郎星朝斗作台星。花边独坐黄昏句，剩寄江西白鹭汀。
韶华惊晼晚，青春老、倦客惜年芳。庭樾荫浓，半藏莺语，畹兰花减，时有蜂忙。粉墙低，嫩岚滋翠葆，零露湿残妆。风暖昼长，柳绵吹尽，澹烟微雨，梅子初黄。洛浦音容远，书空漫惆怅，往事悲凉。无奈锦鳞杳杳，不渡横塘。念蝴蝶梦回，子规声里，半窗斜月，一枕馀香。拟待自宽，除非铁做心肠。
妥贴轻舆我自便，更施小帐暖如毡。前山一阵东风雨，马上诸郎陛楯然。
长樯铁鹿破洪涛。木绵子花七尺高。搜时蛮力强三虎，抛掷轻如一鸟毛。
一曲何戡触旧悲，卌年看举寿人卮。相公亦是三朝老，宁见椒风受册时？
安乐艰危六十年，顺承君子共称贤。治家勤俭资无匮，御下宽宏嗣有传。寿考谩期同禄养，仙游那料弃尘缘。西风旅榇南归去，载道悲歌为洒然。
幼子童孙乏寸长，迁官同日被荣光。芝兰瑞色来空翠，雨露恩言满诏黄。莫讶飞腾循九品，会看毫末耸千章。即今天子收群策，廊庙吁谟要主张。
仲冬冬至后，春从九地回。去年逢春在此寺，今年复向此寺逢。春来春去无复见花草，但有东风刮地如惊雷。人生七十能几时，四度逢春祇在斯。祠官不复更递代，直若仓庾氏，久任无年期。大农赋禄随官品，丰俭由来皆有分。空尽天年在世间，饥饱死生皆不问。癃老非才固应尔，豪俊当年亦为此。谓非贬谪实累囚，谓是归田犹禄仕。忆昔汉唐与本朝，咸有自新及起废。如今岂无大眚及溥天，不在他时洒心例。人生如寓年年老，岁岁彫零人渐少。莫嫌四见魏唐春，尚得逢春到华皓。祠官之设自何时，闻是元丰宰相之所为。欲摈老成皆不用，托于优假创斯规。当时弊政出一切，岂谓疮疣后世遗。专宠持权事虽巧，荣华宁得多时好。君不见金陵零落故相家，一如寂寞韶阳庙。
一路寻僧苦寂寥，罗㬋寺里漫相招。番僧貌古言难晓，一语都无意较饶。
好湖山、十年临眺，襟怀无此閒散。山灵知我身将隐，故放白云舒卷。途未远。借佛座蒲团，暂把尘缘遣。灯残自剪。听粥鼓斋鱼，声声入破。僧定鹤来伴。晨钟动，半日浮生留恋。藤萝游迹重践。烟岚水黛天然好，惟有劫灰难变。君不见。剩万点寒鸦，占住斜阳院。峰回路转。看野色苍茫，霜林摇落，似我宦情懒。
怪底晴光别样新，昨宵微雨浥浮尘。青帘近杏三分艳，绿水迎山四壁春。小店难居偏有酒，野蔬堪采尚无人。村农时憩田塍畔，细草茸茸当坐茵。
平生诗誉更谁过，归老东吴命若何。知己凋零垂白发，故园寥落近沧波。酒醒藓砌花阴转，病起渔舟鹭迹多。深入富春人不见，闲门空掩半庭莎。
风俗河豚会，秋来乐事多。乘潮下生钓，滥口峭帆过。
丧乱闻吾弟，饥寒傍济州。人稀吾不到，兵在见何由。忆昨狂催走，无时病去忧。即今千种恨，惟共水东流。
经年再到西泠，泛两桨秋痕，一天风色。醉多醒少，今非昨是，翠波如昔。流光虚度也，漫记得花间行乐日。待总把、年少欢踪，分付画船歌席。推篷试望南屏，弄镜里青螺，水边词笔。叩舷吟啸，三围列黛，半湖浮白。流连佳丽地，恰便有西山吹笛客。最堪寄、苏小清歌，怎生去得。
凉入秋檐雨意长。竹深啼络纬，响虚堂。一枝灯影耿昏黄。疏帘外，风度木樨香。心事易成伤。燕支坡下路，语如簧。定仙螺子玉钗梁。鸳屏梦，应到旧韦郎。
危峰卅六拥觚棱，晚步崎岖叩玉京。苔壁嘘云书欲化，霜皮结瘿树能精。衣沾仙气诸天近，梦入空明万籁轻。饱睡不愁朝日起，道山深处鸟知更。
奉柩归同穴，先人宅兆安。发肤悲尚暖，霜露怆非寒。但抱终身慕，能承几日欢。鸡豚长已矣，始恨逮亲难。
乘兴飘摇一叶舟，阆仙许我过斋头。青毡趺坐翻书帙，白眼斜看醉酒瓯。树隐蝉声方噪暑，风生羽扇忽惊秋。归来不尽登临意，何日联翩续壮游。
流苏结合欢，绣被双鸳鸯。郎去还何日，深闺夜自长。出门送郎去，郎心不可住。南北易销魂，独倚相思树。大艑百幅帆，日暮宿江浔。二日已千里，安不懊侬心。估客不知愁，但醉酒家楼。侬心陇下水，悲咽何时休。
声价中州第一流，双凫飞下锦溪头。隐微去处求民瘼，潜伏中间破吏媮。暮雨烟村无吠犬，去年荒土有耕牛。昼帘馀暇浑无事，好去栽花待胜游。
渌波春罨横塘曲。曲塘横罨春波渌。眉似柳家儿。儿家柳似眉。小星花榭绕。绕榭花星小。弹指玉灯残。残灯玉指弹。
石洞俯崔嵬，龙蛇绣碧苔。五丁何日凿，二酉此中开。度索花仍发，浮丘鹤不回。胡麻如可饭，长啸入天台。
一张机。盈筐桑叶饲蚕儿。同功茧就丝难理。两头齐撚，中心有结，剪去更怜伊。两张机。抛梭来往疾如飞。织成胡蝶穿花里。一堆红萼，一丛绿叶，应费万千丝。三张机。密行针缕系情丝。红罗一丈裁鸳被。梅英数朵，当胸覆额，春睡最浓时。四张机。吴宫花样又翻奇。画图邢尹相回避。手持团扇，扇中秋景，微恨计蓠披。五张机。莫愁家住石城西。采莲归去同游戏。连丝并线，鸳鸯绣出，总是一双飞。六张机。弄梭织女故迟迟。天边自种闲桃李。李花如雪，芳兰浴罢，斟酌舞时衣。七张机。夫容织得暗相思。污泥不染青莲子。苕苕玉立，临风摇荡，寄与薄情知。八张机。般般花色选蛾眉。就中一段尤堪异。裁成裙带，萦云回雪，唯称玉真妃。九张机。春来秋去不停时。年光恰与梭相似。回环往复，鲜妍都褪，织就鬓边丝。
意外惊闻汝失儿，前书曾谓已胜医。庸知一子天终夺，此事十年吾所悲。来日艰虞应自惜，大伦朋友岂能遗。北来好及榴花放，只怕重题旧苑诗。
一搦纤腰清瘦。六幅轻纱红皱。粉熟香生，态浓妆浅，正是愁时候。萧萧风雨黄昏后。云湿仙衣寒透。正帘悄窗闲，灯昏酒冷，听尽莲花漏。
三足祥乌曾集冠，平生菽水奉亲欢。从今五鼎应无补，不可奈何君自宽。闻说潘郎窘食贫，何年会面慰艰勤。北风如有齐安便，为报相思频梦君。故园风物长如旧，松柏参天六月凉。岑寂北窗风雨夜，独吟诗句绕胡床。浩荡漳江泻碧漪，西山清绝助新诗。好因归雁传佳句，要见羊何共和之。
侵晨离白海，辇路转西迈。野光散平芜，山容列修黛。秋风动地来，层波忽澎湃。戎马多惊嘶，寒声袭鞶带。踰冈览晴川，夷旷襟抱快。白花间紫蕤，将将委珩佩。幽兴足目前，绝境疑方外。旌麾匝云屯，舆帐拟行在。法从各有司，谏垣敢荒怠。边报丛远函，苍黄尽吁怪。解鞍愒前村，伏枕念当代。王纲未旒缀，群生半尘芥。纡轸谁与言，沈思屡长嘅。东南何时苏，吾欲问大块。官路何逶迤，里数不可度。宿止有常程，晚次鸳鸯泺。山低露草深，天朗云气薄。积雨风飕飕，平波烟漠漠。凫鹥杂翔集，巨鳞倏潜跃。居人岁取给，远眺仅一勺。原隰多种蓺，农奚犬牙错。涤场盈粟麦，力穑喜秋穫。舒徐八骏游，相羊瑶池乐。山川岂不佳，人事日萧索。刍牧纾邦供，征徭非昔昨。都人望翠华，朝朝候灵鹊。我行已旬浃，所历皆朔漠。兴和号上郡，陂陀具城郭。滦阳界东履，汾晋直西略。提封广以遐，编氓半土著。连甍结贾区，层楼瞰寥廓。要会称雄丽，势压诸部落。兴王远垂裕，百载承制作。北巡必西还，远儗东邑洛。供亿颇浩繁，抚循在恭恪。四邻慎备虞，三辅严寄托。贤愚不同调，虫沙与猿鹤。长愿四海清，汉仪岁辉烁。高岭出云表，白昼生虚寒。冰霜四时凛，星斗咫尺攀。其阴控朔部，其阳接燕关。涧谷深叵测，梯磴纡百盘。坳垤草披拂，崎岖石巑岏。轮蹄纷杂遝，我马习以安。恍然九天上，熙熙俯人寰。连冈束重隘，拱揖犹城垣。停鞭履平地，回首势望尊。绵衣遂顿减，长途汗流鞯。亭柳荫古道，园果登御筵。境虽居庸北，物色幽蓟前。始悟一岭隔，气候殊寒暄。小邑名宣平，相距两舍间。牛羊岁蕃息，土沃农事专。野人敬上官，柴门暮款延。休养嘉承平，禹迹迈古先。汉唐所羁縻，今则同中原。大哉舆地图，垂创何其艰。张皇我六师，金汤永深坚。郡治颇清旷，民俗亦朴淳。川原西成饶，景物娱征晨。登顿未及晡，修岭忽前陈。乱石森礧礧，浊流奔沄沄。斗崖鸣澒洞，险径缘鄂龈。园林暗回堤，峰巘排秋旻。海鹏奋凌风，江蛟歘乘云。鸡鸣俗语传，世远昧所因。招提据危巅，略物横天津。睥睨穷豪芒，翕忽丛鬼神。六龙行中天，壮观齐昆崙。造设开辟先，显耀当兹辰。垂髫耳已熟，华巅目方亲。甚欲恣冥搜，赤日昏黄尘。纪胜犹挂漏，观风能宣旬。山风日多寒，近燕苦秋阳。怀来虽小县，肇置自李唐。泉甘沙井冽，桥古川流长。重冈相抱环，远山势低昂。銮舆岁西还，倾朝迎道傍。蟠桃百宝盘，敬上万年觞。三登调玉烛，群黎乐康庄。吾皇仁圣君，动必循彝章。宵旰贻近忧，苗顽尚跳梁。所赖根本固，忍此枝叶伤。思见万邦宁，野无遗贤良。昔人多种榆，今人惟种柳。坚脆虽不同，气尽同一朽。此地名榆林，自汉相传旧。但见柳青青，夹路忘炎昼。行旅苏汗暍，车骑藉阴覆。培植将百年，柯叶日滋茂。驿亭当要冲，人烟纷辐辏。崇山峙东西，步障明锦绣。辇路中平平，形胜信天授。宛如道衡庐，中流望云岫。初夏别都城，攀条集亲友。兹还秋将中，凉飙满衣袖。物态有变容，岁月如反手。不问柳与榆，生意要悠久。出关复入关，五见月上弦。草木虽未霜，寒风已凄然。厓路何纡萦，叠嶂横中天。上有太古石，下有无底泉。幽致良足嘉，万雷柰喧阗。驯象宝辔鸣，紫驼锦幪鲜。铁骑簇云队，黄屋循星躔。时巡谧风俗，执法恭后先。达官国同休，拔宅如登仙。细民终岁劳，输转日忧煎。苦乐殊云泥，使我中心悁。偶经岩谷胜，复忆江湖壖。升高望白云，楚天浩无边。王师未休息，敢赋归来篇。巍巍百尺台，荡荡昌平原。隆隆镇天府，奕奕环星垣。居庸亘北纪，隩区敛全燕。苍龙在蟠拿，白虎右踞蹲。斯名岂易得，天以遗吾元。明明传正统，圣子及神孙。巡归遂驻跸，衣冠照乾坤。山川皆改容，草木亦被恩。章华民力竭，柏梁侈心存。岂若因自然，张设一旦昏。雄伟国势重，简俭邦本敦。年年举盛典，宫中奏云门。三垤何崇崇，遥直都门北。天肃烟岚青，野迥露草白。紫气千里临，蜺旌拂秋色。文武迨耄倪，抃舞拜路侧。万羊肉如陵，万瓮酒如泽。国家富四海，于以著功德。诘朝御大明，湛露春拍拍。箫韶殷九天，欢声溢逵陌。非才忝扈从，所职陈典则。皇基奠泰山，亿兆究安宅。
白日供多病，青山且旧居。柴门临水静，风叶舞霜馀。老练时情熟，贫家计疏。墙东端可望，炙背饱翻书。
增广由来制盛唐，茂才声价倍生光。士逢知己文章重，学到如君志气扬。自命信堪居上等，同侪几见列成行。他年养就冲天翮，定入云霄万里翔。
两日是元夕，山城已试灯。讴歌连夜发，萧鼓遍街鸣。人喜新风景，时逢旧太平。柏台谁是伴，梅月正交清。
何来千仞壑，贮此百尺流。莫令到人境，畏引桃花舟。
乾坤各各变三爻，坎兑相依似泰交。认得易中甘节卦，箨龙贞干写烟梢。春生夏长出墙头，含箨新梢玉版抽。宜雪宜霜无不可，如椽且与貌宜秋。心空节劲翠筠浓，冷笑凡花诲冶容。可是人间秋水碧，东方七宿应苍龙。渭川千亩入毫端，子美临风野色寒。不是画师即诗客，可能收拾与人看。
君如诗正新，我与诗俱老。相遇却无题，不许他人晓。怕听歆慕多，敢怨春心少。纵不是柔情，终比无情好。
白首登临海一隅，晚风吹雨上髭须。日边不见平安使，云影满川山有无。
自古声称德有邻，一经相见便相亲。离居何意逢鲍叔，对酒还须忆太真。四首词章誉扬过，两番造访谊情深。藏珠韫玉人难识，如此才华谁不尊。
通吴表圣，问老探真。三千弟子，五百贤人。亿龄规法，万载嗣禋。洁诚以祭，奏乐迎神。
万户闭门扉，秋意寒如火。携此满天秋，独去阶前坐。月色淡如眠，星斗沉将堕。渐觉散斯心，漫向乾坤播。
送君返故乡，乃在旧林隈。素车行旷野，悲风起黄埃。昔与君同居，今兹予独来。含凄寻履迹，一一生莓苔。柴门结网丝，坏窗无复开。乔木郁苍苍，啼鸟弄馀哀。魂兮其有灵，行当共予回。坟前抚稚女，此恨不可裁。
世态人情薄如纸，平原倏忽风波起。那知筵上绝缨客，匹马横戈为君死。
久拚身心奉刹尘，一生悲智自疏亲。百城烟水迢迢道，回首城东犹昔人。莫倚元勋傲少年，百重围破一身全。黄埃白刃前驱失，梦里惊魂空自怜。矢尽寒原战未回，云屯万里出龙堆。前军金鼓无消息，百战旌旄拥戍台。五丈高原计亦奇，全军进退鬼神悲。空中大有安排处，赚杀沙场轻薄儿。旧事难为此日论，沉鎗锁甲暴平原。早知一箭千山定，系马垂杨沽酒村。无人负我笑曹瞒，做尽奸雄负子孙。秋水长天元一色，高文赢得至今存。黄石书传王汉高，焉知初本为韩图。堪嗟断臂何曾得，墙壁如心枉自劳。数十年来枉用心，心才起处被魔侵。自为城堑何人事，遣去呼来直至今。千锤万鍊虚空碎，不似频呻呵欠时。若更醉酣三昧酒，几多生灭目前遗。甚深三昧许谁知，常近如来坐未移。不信折旋与俯仰，一条白练至今疑。
一夏九十日，不觉已过半。管带牯牛儿，切忌随物转。紧把鼻头索，莫放令宽缓。如是十二时，时时无间断。收得纯熟，斥之不去。受人言语，不动不变。觌面当机，当机觌面。
世家元是武夷孙，四上观光预国宾。地底岂无干斗气，天边争奈饮牛人。田宜秫稻应多酒，路入溪山渐少尘。身计未谐归计好，一樽犹可醉乡邻。
忽忆湖山景，沿流兴不穷。孤舟将去夜，绝塞已来鸿。白发前期近，沧川旧业空。明时方道在，莫更学渔翁。
吴门海风吹白波，岁晏离城可奈何。明到罗浮避冰雪，还君及早播阳和。
八十一年饶舌，终日化缘不歇。重阳时节归家，一路清风明月。
军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。
把酒问花，茧栗梢头，春今几何。笑身居近侍，阶翻万玉，面丐菩萨，髻拥千螺。一一牙签，英英碧字，占定花间甲乙科。归来也，傍紫薇吟处，揉作阳和。祗今花事无多。看几许风烟付与他。待围将翡翠，怕蜂粘粉，织成云锦，遣凤衔梭。谁剪并刀，赠之燕玉，莫负双娥娇溜波。花应道，尽花强人面，底用能歌。
八代文章睹典型，鸡林重译购题铭。无劳大泽誇云梦，久识钧天奏洞庭。禹庙冠裳回百吏，胥台樯橹压千灵。精庐四百湖堤上，烂漫新诗勒翠屏。
迢迢归驭指榆津，日日西风起塞尘。沙底暗冰频踠马，岭头危径罕逢人。客心牢落偏多感，天意融怡渐发春。珍重诗翁饶藻思，剪裁风物见长新。
盭气阨金台，禁城中夜开。燕成巢幕谶，盗窃大弓来。西北荒边备，东南剩劫灰。谁将遏乱略，指望出群才。疆甸惊烽火，因民号竟诬。谁承王氏腊，奈此霍家姝。野老忧天压，君门感日晡。不堪回首处，宫阙夜啼乌。
駻石奔云浪几春，黄泥坊底射洄鳞。周郎事业玻公赋，递与黄州作主人。
一官狂戆近沽名，匹马安西万里行。隔岁雷霆天霁怒，逐臣席帽夜论兵。方流玉水夸亲历，积石河源忆改更。归及酒泉应失笑，渴羌依旧醉颜赪。
得鱼易醉已微酡，泛宅浮家涉历多。鸥鸟同眠江上稳，转疑朝市有风波。芦花风起水天宽，午睡垂头正饱餐。消受个中凉意味，此儿曾未梦长安。
浪游曾记出城西，十二圆山紫翠迷。一阵閒云初过雨，半篙新涨已平溪。笙歌彩凤空中下，剑化群龙匣底嘶。何日神丹成九转，从公来听枕中鸡。
无始劫来不曾生，今日当场又随灭。又随灭，万里炎天觅点雪。
旧业门前五柳，绿橘黄柑数亩。烟霞不负閒身，社稷空馀白首。看月天拄峰头，采药洞庭湖口。扁舟薄暮归来，疑是沧波钓叟。
真水黄芽长，香风玉杵鸣。不为三窟计，永伴一轮明。
流俗滔滔利是趋，居家高阁独储书。绝韦远绍前人绪，丽泽频来长者车。香雨芸窗春杳杳，清风兰砌日舒舒。小陂茅屋应相近，时喜诸郎问鲁鱼。
山光异远近，间若重楼花。行人度高下，起落波中槎。足迹未辨郧随国，半生左史窥浮夸。义阳关南出鸟道，纵观苍壁澄朝霞。野田茅屋秋未冷，高藤翠木樛相加。千峰南尽出江面，一鸟东可投吾家。上游势已据荆郢，左肱曲更招蕲巴。胸吞云梦不芥带，囊括汉国无离?。宜有奇才表荆楚，不然深谷逃麇。惜哉我行不得遇，翩翩且逐投林鸦。
世治兴和乐，阳来符正声。纯能格天地，幽可逮神明。协气流无外，灵心识太平。九歌人鬼享，八变地祇迎。翕纵多祥集，欣欢万祉生。须知勋德大，圣作掩英茎。
不须丝竹奏分明，直把虫声当笛声。夜冷水龙翻别调，宵深歌女怨残更。吟馀柳色墙阴古，咽落梅花砌上清。为问倚楼人在否，满阶苔藓碧无情。
太平宰相范尧夫，曾驾西州使者车。雅操清规公更胜，委蛇退食一编书。
飒飒金风木叶飞，银河皎洁漏声微。一窗凉月明如水，乡梦因何不肯归。
山灵谢逋客，阴云故瀰漫。淫雨日潺潺，朝来稍停倦。出门望西湖，如见故人面。眷兹宝石峰，楼台忆曾馆。老僧拥破衲，松下一笑粲。兴怀旧游者，零落已将半。凄然不成欢，临风发长叹。主人远追随，况乃集文彦。共言春将归，与子同饮饯。徙倚被层阑，逍遥寄华燕。畅心风振衣，属耳泉鸣涧。无端雾雨霏，须臾益零乱。初疑水气浮，复讶山林暗。佳景能娱人，过眼无留盼。一适乃云可，得丧非所患。嗟彼牛山游，胡为泪如霰。
门外汀莎映倚栏，百年生事五湖宽。烟蓑夜挂芙蓉雨，荻月寒浮翡翠竿。半醉渔歌花里听，清秋鹤发镜中看。天家近日多征税，祗有沧浪卧尚安。
江淮倚襄沔，两纪当分拿。皇天慭一老，一正遗万差。长城蔽江汉，双骏腾渥洼。英灵萃千载，智勇出一家。以德不以威，以静不以哗。以信不以欺，以俭不以奢。跻人上衽席，含哺相咿哑。胡马饮江水，狞飙扫蒹葭。月明戍楼啸，风急秋城笳。边勋一夔老，史笔五色花。遗烈在伯仲，奎画崇褒嘉。递迭吹埙篪，嘈杂空淫哇。玉节飞先声，一道争传誇。单骑造阊阖，三舍日未斜。野蔌饭山馆，龟手疲马檛。霰雪皴衣棱，敢惮千里遐。双旌与五马，所至弓刀遮。惨舒出顾盼，辉光生齿牙。笑公后其乐，白日无精华。次边隔江东，籴涌无从赊。赫炎苗不苏，潋滟圬不芽。紫葵圃不畦，黄粟山不畬。扶携及襁褓，颠踣如蓬麻。相看尽菜色，槁立疑帝豝。精明见家法，了事才咄嗟。所急先民天，以次清胡沙。
柏子熏衣眉晕销，女垣榆影冷萧萧。屏山一枕游方梦，横锡飘然过石桥。素练宽裁白社衣，普陀烟里现幽姿。日长读彻楞伽了，闲折柑花供祖师。
梦扬州，题霅馆。杜牧寻春较晚。忧莫解，病谁知，愁多变作痴。一江波，千里路。只办梦儿来去。怜薄幸，恨多情，斜阳隔岸筝。
驽马少良驹，淑媛多令子。大易重咸恒，关雎明谨始。橘树生南州，渡江即为枳。地气使之然，如何论天理。
此生生在此生先，何事从玄不复玄。已在淮南鸡犬后，而今便到玉皇前。
破岩如颓墙，突兀立穷海。群鸥舞惊涛，坠日射寒彩。有情必见赏，终古谁能待。桑田定何时，滔天尔犹在。
日日伤秋如梦里，长夜如年，月色还如水。如水流年风浪起，飘零滋味谁曾试。去也不成归计未，待展银笺，中有凄深泪。独掩疏棂欹枕睡，分明眼底殷红碎。
艾如张，张网罗。网罗张四方，禽鸟何其多。成汤见之心有恻，去其三面存其一。云无命者乃投入，仁之所就朝侯伯。伊昔庶民勤养生，为人安可无经营。戈鸟射雁亦其事，国风诗里歌鸡鸣。艾如张兮，歌一再行。
雨行本自贪风便，四十里程真劈箭。长年摊钱夸半仙，一炊黍顷风头转。生世快意多所辱，叶舟瓠壶浪如屋。暗桩触船船版折，船丁吁天船媪哭。涂穷傥有哀王孙，腰铺人家紧闭门。丁翁禄遫捕鱼者，向我顾肯颜色温。茅屋新成容寄宿，麻茶初熟仍见分。解衣灭烛睡欲死，乡梦醒时鸡唤晨。平时晨餔下南浦，定向扬州听更鼓。飞廉生忧吾敢怨，薄命若为防市弩。今朝河面吹细痕，竹树不声人骏奔。掣铃一笑话畴昔，便有乐事酬佳辰。镇淮主人开渌樽，蕙兰香前箫鼓喧，一杯为我安惊魂。胜谈亹亹清耳根，向来忧虞无足言。
冰雪襟情暑不侵，竹深地接百花深。凭栏细读牺经句，恰得勿疑朋盍簪。
散帙虚窗秋叶飘，万山如寐野云遥。漏随流水销三楚，风度空明怅六朝。梦入罗浮疑化蝶，书开石室正观潮。刘晨莫讶游仙事，咫尺还应上绛霄。
红藤拄杖独相羊，路绕东村小岭傍。水落枯萍黏蟹椵，云开寒日上鱼梁。洛阳二顷言良是，光范三书计本狂。历尽危机识天意，要令闲健返耕桑。
似欲飞腾起，星眸势可招。平生酣白战，远志碍青霄。竹兔何愁得，林貙不敢骄。无由配鸾凤，勿以比鸱枭。
山鸟不知名，窗前作意鸣。自言还自答，终始一般声。
白日丽金秋，朱栏俯碧流，历沧桑换了新楼。筋力尚能超百级，携胜侣，豁吟眸。兴废念悠悠，峥嵘岁月遒，问子安何日重游。笑指山川应不识，花满野，黍盈畴。
千里江山控上流，省郎怀绶去为州。才华故在诸公右，谈笑遥分圣主忧。月堕丽谯喧鼓角，雨馀绿野遍锄耰。万家歌舞春风里，秋浦如今不似秋。
蒹葭秋水蜀江清，又作陪都万里行。籍甚凤毛真见子，醉如鹑首未休兵。塞云栈月传宵语，战骨风沙怆客情。柳色那堪绾离别，北堂馨洁难兄。
常守行庵，常清常静常常快。常搬载。日常宁耐。自是常交泰。真乐真欢，应物真常在。真无坏。真如光彩。得做真良价。
倚棹望平野，低云密未收。黄鹂度高柳，归燕拂行舟。浊水不堪照，清江空忆游。晚晴蒸润剧，喘月见吴牛。
芝兰在室，不能无臭。金石振地，不能无声。恶则哀之，哀而不伤。善则乐之，乐而不淫。
淡薄已无俗，秋高真出群。峨峨揭翠藻，漫漫缀红云。远色天街尽，馀香省户闻。狂风晓来剧，惆怅落纷纷。
洛川多好山，伊川多美竹。游既各有时，虽频无倦目。贪清非伤廉，渎幽不为辱。麋鹿不害人，心无害麋鹿。二室多好峰，三川多好云。看之不知倦，和气潜生神。一虑若动荡，万事从纷纭。人言无事贵，身为无事人。
屋头橙实如李梅，庭下葵花深覆杯。豆田失雨不称意，野菊出苗虚见猜。故人相望一尊酒，问我此住何时回。江山空自污敲扑，笔砚洗复生尘埃。交情自惜少同调，人事只今多好乖。欲随明月觅公处，限以白浪摇长淮。舟楫误逢蛟鳄横，岁月苦遭霜露催。侧身西望莫回首，堂上书生心已灰。
家山归梦恍悠然，小阁逢迎尚世缘。惊觉邻鸡号月曙，不堪攲枕小窗前。
雾尽山容出，风微水面平。檄书重此役，诗卷足平生。船小炊无灶，滩长去有程。尝评峡江似，江水亦桐名。
平生徐与李，南北共飘零。北极逢人日，南天指使星。
八月初凉后，千年此去长。朝廷留事典，户牖想容光。濯景游霄极，乘云返帝乡。春秋大居正，天统付元良。
一径深窈窕，上升翠微中。忽然灵洞前，日月开仙宫。道士十二人，往还驭清风。焚香入深洞，巨石如虚空。夙夜备蘋藻，诏书祠张公。五云何裴回，玄鹤下苍穹。我本道门子，愿言出尘笼。扫除方寸间，几与神灵通。宿昔勤梦想，契之在深衷。迟回将不还，章绶系我躬。稽首谢真侣，辞满归崆峒。
山庭迥迥面长川，江树重重极远烟。形影相追高翥鸟，心肠并断北风船。
船头傅铁横长锥，十十五五张黄旗。百夫袖手略无用，舟过理棹徐徐归。吴侬笑向吾曹说，昔岁江行苦风雪。扬槌启路夜撞冰，手皮半逐冰皮裂。今年穷腊波溶溶，安流东下閒篙工。江东贾客借馀润，贞元使者如春风。
重阳九月九，个个尽知有。吃了茱萸茶，多是眉头皱。唯有陶靖节独欢颜，解道采菊东篱下，悠然见南山。
懒执归途酒一卮，马蹄忙处意偏迟。芒鞋已负西山约，何日匡庐识面时。
花山屹崒似关中，黛色空濛气象雄。由里诸峰相断续，夕阳一抹吐长虹。
夫贤微子后，身贵毕公孙。独弃斑衣养，空馀象服尊。悲风缠挽铎，苦雾湿铭幡。谁谓灵香验，何曾见反魂。
燕台高百尺，燕灭台亦平。一种是亡国，犹得礼贤名。何似章华畔，空馀禾黍生。
古镇无监税，高贤有奉祠。位卑名德重，世远士民思。风月卢溪迥，衣冠宋代遗。停骖肃瞻拜，敢惜去程迟。
水宿山行十日归，李侯应恨尺书迟。遥知雨别风流后，直到秋高木落时。负郭生涯千亩竹，长年心事四愁诗。与君家世如兄弟，岁晚同为丘壑期。
平生念浯溪，镌镵有遗迹。扬舲溯湘水，登临暂来即。穹崖倚层云，奇险自天辟。漫叟词既严，颜公笔无敌。鬼神屡呵护，风雨长洗涤。忠槩俨尚存，冰衔犹可识。端容敛襟读，感慨重心戚。谁画灵武谋，大物取何亟。唏嗟中兴业，谅重君子惜。逡巡解舟去，回顾三叹息。
花竹青虚卉木苍，行穿溪水过山房。黄冠相对如泥醉，此是人间不老方。
春树扶疏夜色轻，坐深斋沐轸遥情。上清真气通三界，太乙祥烟接两京。云里佩环鸣閤道，水边星斗照台城。江湖魏阙瞻依切，欲草甘泉赋未成。
长铗归来耿不眠，月明如水浸霜天。一声远落潇湘浦，怨满江南锦瑟弦。
身在云间，目穷天际，一带远山如隔。隐隐迢迢，霏霏拂拂，蔓草寒烟秋色。数著残棋，一声长啸，谁识洞庭仙客。对良宵、明月清风，意味少人知得。君记取、黄鹤楼前，紫荆台上，神有青蛇三尺。土木形容，水云情性，标韵自然孤特。碧海苍梧，白蘋红蓼，都是旧时行迹。细寻思、离乱伤神，莫厌此生欢剧。
所至滔滔不问津，故知此地往来频。从今更识林间寺，再到不愁无主人。
竹静风停后，瓶香茗熟时。灯寒人未寝，露冷鹤偏知。颇爱良宵静，翻嫌白日迟。年年此斋宿，载诵我将诗。
岚黛迢迢见鹫山，谁将一镞破三关。暂留金界看云卧，谩倚珠林伴鹤閒。烟外鸟依晴嶂下，溪头僧背夕阳还。诸天礼处闻清梵，灯火荧荧紫殿间。
重衾无柰北风凉，暴背西窗候晓阳。阶下忍看嘉菊瘦，水边谁探早梅芳。蹇驴踏雪寒应甚，玉洞烧丹暖倍常。东老调高须属和，欲排冬霸见春王。
南庄胜处心常忆，借问轩车早晚游。美景难忘竹廊下，好风争奈柳桥头。冰消见水多于地，雪霁看山尽入楼。若待春深始同赏，莺残花落却堪愁。
青天缥缈吹云衣，碧水颠倒插翠微。三家五家村舍出，一点两点沙鸥飞。柳枝袅袅拂过艇，苔花斑斑生钓矶。风尘不到是乐土，莫怪往来城府稀。
嘶骢门巷寻芳陌，雏凤知名。人月双清。霓曲人间第一声。无端唱彻阳关叠，云散离情。水咽长亭。莺语春来未忍听。
梵安随世作低昂，月白风清花自香。锦里至今推杜甫，谁知任氏旧山庄？
风拂胡沙雪作尘，楼头吹角月华新。夜分莫作还乡梦，塞上悲歌半越人。
宁劳一第著贤声，三府曾看有特旌。经术肯为秦博士，孝廉先冠楚诸生。青衿客诵居平节，银管人书异日名。最是宦馀堪眺访，延陵祠畔暮云横。
珠弹繁华子，金羁游侠人。酒酣白日暮，走马入红尘。
誓将七尺净胡尘，今日天山又勒铭。一战尽收回鹘马，长驱直捣老龙庭。
近凿方池漾碧虚，手栽初产玉芙蕖。丁宁未得轻开却，少待嘉宾约望舒。
木孔虫穿叶，被天瞒到今。化机与草说，春势独山任。出酒挠花气，呼工按水音。悔将袍笏至，据法合书侵。
有个头陀，形等枯株，心犹死灰。幸春山笋贱，无人争吃，夜炉芋美，与客同煨。何处幡花，忽相导引，莫是天宫迎赴斋。又疑道，向毗耶城里，讲席初开。这边尚自徘徊。笑那里纷纷早见猜。有尊神奋杵，拳粗似钵，名缁竖拂，喝猛如雷。老子无能，山僧不会，谁误檀那举请哉。山中去，便百千亿劫，休下山来。剥啄谁欤，户外一宾，布衣麻鞋。有舌端雄辨，机锋破的，袖中行卷，锦绣成堆。阍启上宾，侬观诸老，个主人公喜挽推。怎奈向，今十分衰飒，非昔形骸。阍言宾怒如雷。因底事朱门晏未开。假使汝主公，做他将相，懒迎揖客，紧闭翘材。病叟惭惶，尊官宁耐，待铁拐先生旋出来。宾性急，怀生毛名纸，兴尽而回。
二月二日涉笔新，水仙竹叶两精神。正如月下骑鸾女，何处堪容食肉人。
御苑初开千叶桃，紫霞红露缀芳条。一枝亲插仙妃髻，要助娉婷百样娇。
勇夫常作三军获，辩士多从五鼎烹。到了是非皆妄想，不缘侥倖亦无名。小山丛桂容招隐，负郭良田任耦耕。倚伏会应齐北叟，朱愚那复问南荣。
脸晕轻红酒力微，真妃半醉夜深时。杜鹃叫落花梢月，独倚东风睡不知。
青青结子在梅梢，方见春来夏已交。认得主人双燕子，香泥衔去理新巢。晴天气淑浓如酒，引得狂蜂路亦迷。独立栏干凝望处，卖花人在画桥西。
分湖新涨绿参差，曾记花开八月时。秾艳每憎桃杏俗，频年溪上浣胭脂。
我名与汝姓名同，告别方知易已东。下榻几时逢孺子，训符今代得文翁。案头萤湿三更露，海上鹏抟六月风。自笑穷经成白首，榴花空对酒樽红。
晋起不由德，亦坐崇清虚。陵夷莫挽回，后世犹受污。庾非适用才，夷甫真其徒。楼以庾得名，而庾愎且迂。面势瞰空阔，檐楹焕丹朱。遐想如不及，效尤无乃愚。风流与经济，本自珉玉殊。空谭养虚誉，胎祸取炭涂。峻约火燎原，典午辕下驹。举扇障蜚尘，王叟宁厚诬。徇名不既实，扁榜谁权舆。得兴偕下僚，小节安足模。捍患识黄楼，仰高题景疏。于是复间然，吾言乃迂儒。
仓仓奉命赴京师，追远趋陪释奠仪。最幸斯文今有主，维持圣学待昌期。
春自东南至，迎予作伴行。草新随意长，花故傍人明。旅处亲童仆，遐方赖友生。秉芳欲寄汝，路渺又难征。人日占晴候，元亨乃时行。宿雾停风合，疏云漏日明。三阳开景运，两度昧明生。欲讼雨师去，巫咸其上征。地幻乎天设，奇观纵此行。也须潘仲鲁，消得湛元明。日夕黄鹂语，春风碧草生。只难销此恨，采采念孤征。
近新霜，月风帘捲销魂。况是旅馆无聊，心事不堪论。知否天涯小住，笑浮踪无定，同是萍根。便商量慰籍，怎生遣得，昔梦前尘。疏钟古寺，悲笳雉堞，凉月朱门。刻翠裁红，便琢就新词丽句，都是愁痕。悲秋病酒，更那堪、客里深春。这节序、恼人间没个君苗，拌掷笔砚全焚。
楚王殊梦幻，色恋此巃嵷。眉黛非关扫，腰纤不入宫。暮朝安淡宿，云雨自烟空。隐语将无谏，赋才岂擅工。
娟娟初月上，皎皎水中央。几处桡歌起，知公舞袖长。
东风数点梨花雪，吹我伤春万里心。知有高亭堪眺远，惜无佳客共登临。晴云入户团倾盖，飞鸟随人作好音。寒食清明少天色，孤居未要酒杯深。
层崖俯深幽，微径忽中断。努力一跻攀，前行有奇观。两崖交翠阴，一水自清泻。俯仰契幽情，神襟顿飘洒。置屋两山间，巧当奇绝处。峡束百泉倾，涧激回风度。出谷转石棱，俯身窥木末。夕眺岚翠分，朝隮云海阔。借此云窗眠，静夜心独苦。安得枕下泉，去作人间雨。巅崖出飞泉，百尺散风雨。空质丽晴晖，龙鸾共掀舞。
轻裘缓辔访禅关，愧我来游鬓已斑。猎向蓝田非小队，灯传天竺是名山。逐臣双泪愁边赋，狂客偏酡病后颜。谁料虔州竟分手，蓟门车骑可能攀。
东园有清池，开镜凉秋里。时乘五柳风，临流倒香蚁。右军玉鹅浮，陶朱紫鳞起。日咏衡门诗，人称卫贤水。吾儿爱嵇林，绕池种苍竹。一朝凤凰枝，潇洒照心目。不减江宁芳，遥分会稽绿。招彼高阳徒，攀游谢流俗。
我思贤哲人，不与寻常肩。方其髫龀日，事业先可占。温公当年事，谁把丹青传。伟哉击瓮时，仁智亦两全。公昔相元祐，忠义称名贤。谁知及物功，已见成童年。人心妙不测，运用合机权。试看此儿嬉，伊谁教能然。古今一俯仰，人物成灰烟。我心良悠悠，浩叹秋风前。
行幐九陌记曾经，含泪春花赋旧京。往昔炊羹犹古寺，祇今戴盎几狂生。双松磊砢全孤节，四柿凄其吊女贞。落日城南容驻马，一庐近拓小窗明。
人生各自有穷通，世事宁论拙与工。裹马革心空许国，不龟手药却成功。早朝玉勒千门雪，夜坐蓬窗万壑风。借得奇书且勤读，小儿能续地炉红。
东邻当垆女，好色绝嫱施。素装明春水，初月扫淡眉。嗣宗日就饮，淋漓漉须髭。醉辄卧其侧，其夫曾未疑。閒脱犊鼻裈，指点相解颐。西邻当垆女，惯矜嫫母姿。严妆竞霞霭，烟颦擅参差。偶过聊一饮，所饮未尽卮。其夫释箕帚，往来已三窥。明日传忿忿，誓欲寝我皮。我皮诚可寝，名花未敢私。
新息任夫子，东坡所父师。只馀盘叟在，犹乃故家时。閒抚伊吾剑，吟成绿野诗。中原遗老尽，旧事有谁知。
冯公性气本飞扬，历诋酣呼众莫当。处士久缘才见忌，步兵聊寄酒为狂。一丘曲折藏花径，万卷纵横堆草堂。献岁风烟倘乘兴，随君理棹下沧浪。
诚斋古君子，肥遁乐丘园。古姓仍古心，心古古道存。簪组知束缚，自畏及儿孙。野兴时小酌，鸣琴侑匏尊。或挟种树书，兀坐苍松根。斋中不尚画，青山待开门。而我遗此幛，无乃辽东豚。把之但微笑，嗒然无一言。
佛氏苦戒酒，详见所译经。谓人诸罪业，多以酒故成。酒岂能造罪，心为物变更。心空罪亦空，径造金仙庭。今我举兹酒，聊救饥肠鸣。虽云违佛戒，初匪堕俗情。
瑶池结实几千春，曾种河阳花满城。若问武陵先日事，相逢俱是避秦人。
昔日西湖钓，宣皇游幸来。至今鲛室里，彷佛锦云开。岁月芙蓉殿，关山龙虎台。东巡志更远，谁挽八鸾回。
共约中秋来看月，一轮终不见清辉。众人眠后唯孤坐，翻忆无云宿翠微。
虎山桥畔月如银，桃花梅花相代新。不须指点增惆怅，身是当年画里人。郁口坟前路欲迷，桃花骄杀武陵溪。楼头一种看山眼，不见花残衬马蹄。孤峰远插白云间，秀竹长松相对闲。听得菱歌人欲近，不知犹隔法华山。古塔垂倾老树奇，雾残云泄转多姿。而今始悟寒林色，大是丹青未竟时。
杜鹃啼断月黄昏，张绪风流便不存。寡鹄孤雏滋客泪，荒烟野草瘗诗魂。一抔犹是吾家土，万里言投异国村。我自远行君永逝，汉碑唐韵更谁论。羁魂踯躅履蒿莱，故鬼伊谁识俊才。岭上梧桐犹可倚，殿前杨柳不胜哀。玄天混漠龙酣战，青木阴沈社枉开。北望中原何日定，归来诗酒告泉台。
才微祇合老荆扉，误窃虚名及盛时。藜杖端须为刘烛，匏竽聊复预齐吹。亨衢腾踔非吾事，客路逢迎仰己知。莫讶归程秋向晚，也应去鲁自迟迟。
一月衰颜几笑开，生前相遇且衔杯。莲塘十里花如锦，有底忙时不肯来。
惆怅独徘徊，晴岚绕古台。日从东海上，人自北山回。峰老曾经雪，天寒不放梅。野僧怜我倦，相观酒盈杯。
清旦历香岩，岩径纡复直。花林开宿雾，游目清霄极。分明窗户中，远近山川色。金沙童子戏，香饭诸天食。叫叫海鸿声，轩轩江燕翼。寄言清静者，闾阎徒自踣。
主人宴客玉楼西。风飘雪、忽雰霏。唐昌花蕊渐平枝。浮光里，寒声聚，队禽栖。惊晓日，喜春迟。野桥时伴梅飞。山明日远霁云披。溪上月，堂下水，并春晖。
佛体本无为，迷情妄分别。法身等虚空，未曾有生灭。有缘佛出世，无缘佛入灭。处处化众生，犹如水中月。非常亦非灭。生亦未曾生，灭亦未曾灭。了见无心处，自然无法说。
韩翁生不识官府，半醉长歌老烟浦。因师老乃学长斋，白饭青蔬自炊煮。二君要是可喜人，未尝一语欺其邻。有过无过姑置之，后生孰能如此真。
千里龙沙失旧荒，四来云物助苍凉。直疑见月应无影，未必因风始解狂。枉费铅华楚女，不禁汤饼试何郎。回中自是人间世，怊怅龟台去路长。
映树残阳淡欲无，炊烟起处水村孤。呕哑谁更摇兰橹，惊动溪鱼乱跳珠。
任转江淮粟，休添苑囿兵。由来貔虎士，不满凤皇城。
峡内淹留客，溪边四五家。古苔生迮地，秋竹隐疏花。塞俗人无井，山田饭有沙。西江使船至，时复问京华。
托根一何洁，冉冉冒幽石。不学萝与薜，攀缘走岩壁。云埋晓愈滋，雨洗秋更碧。移来色难改，足慰思山客。
听断春鸠竹外鸣，客窗微雨夜初晴。他乡遇旧偏多感，对酒论交分有情。千里归心随蝶梦，半帘斜月送鸡声。何时共汝还山去，剪烛连床话旧盟。
太守驱车日，中丞拥节年。化行江郡美，名在蜀人传。漆吏悲移壑，殷王惜济川。陇门双石表，何处立秋烟。人间七十载，地下几千秋。无复青山到，真同逝水流。乱云笼閤迥，啼鸟殡宫幽。欲采蘋花奠，闽江远帝州。
秋风千里骑黄鹄，翩然白云南去。芳草闲情，枢波醉眼，一枕苍寒留住。清时有味。尽棋局坐忘，茶瓯相对。百首新诗，江山风月助奇思。功名自来浪许，道炊烟未散，丛阴无处。磨蚁嫌贪，竿鱼讶冷，一笑晚山横翠。闲门静闭。任蝴蝶上阶，雀罗张砌。梦落朝班，日高慵未起。
诗才清不羡沧浪，曾向欧曾接瓣香。万里相逢书逊志，百年几见易含章。君温有脚开春盎，我暗无心得夜光。可奈文场催战急，阵云飞动正堂堂。
新蝉声涩亦无多，强与娇莺和好歌。尽日舞风浑不倦，无人奈得柳条何。
何意铺银海，同来问酒泉。始知若下里，不数岁寒年。白眼天同调，青樽主更怜。支离老叟话，犹说义熙前。
严妆才罢怨春风，粉墙画壁宋家东。蕙兰有恨枝尤绿，桃李无言花自红。燕燕巢儿罗幕卷，莺莺啼处凤楼空。少年薄倖知何处，每夜归来春梦中。
乱却曲中心，只为音徽误。郎来续旧弦，知移何雁柱。
我家琴写风入松，君家风琴惟隐几。月明天籁自宫商，何处安排君十指。风动龙吟不自知，无弦底处觅成亏。世閒真乐类如此，但恐此声非此耳。
巴陵地殊胜，洞庭波渺绵。层楼碧霄上，雕栏绿树边。想像对图画，游观阻风烟。何由誇黄鹄，凭高望远天。
华阳杯酒洽兰芬，那敢含愁独向君。堪笑迷途凋黑发，朅来高馆坐青云。檐前碧草怜春色，苑外疏钟报夕曛。触目鹓鸾俱旧侣，赋成空愧子虚文。
梅传春信伴持觥，寿数新年满六庚。长与白云分屋住，閒骑黄犊趁山行。不因问药深深隐，除却能诗事事生。看到阿咸俱白发，百年门户共支撑。
禅笠频相访，儒衣忽自谋。十年劳火宅，一日脱书囚。客舍黄金散，邻僧白骨收。生刍何处奠，孤寺乱山秋。昨日偶闻讣，偏令老况哀。肯堂寻旧指，寿穴用先裁。竹径风时扫，柴门月自来。往还二十载，只似梦初回。
倦看世态久低徊，且置穷通近酒杯。未忍一身闲处著，暂容双眼醉时开。为呼阿武扶头起，拟与山翁倒载回。好在东篱旧时菊，无心准拟白衣来。
偶结茅茨一水湄，便从佳士得心期。可堪大老留青眼，更向诸郎识白眉。骥足方求千里附，豹文先许一斑窥。鹤鸣子和君家事，此乐外人那得知。
瑶华公子天西去。恁家门、列戟荷戈难驻。绝好名园，信宿还同羁旅。鹤怨芝愁三易世，剩水碧、池塘鸥语。携具。且烧枝煖酒，抚松题句。痛哭才人际遇。盼金鸡赦绝，老依残戍。锦字寄深情，累飞蓬怨女。金齿蛮荒金马国，式遗像、范金同铸。延伫。税征骖，直到桂香时序。
陆云尝誇千里莼，便轻羊酪同埃尘。君今得郡正千里，已患无羊厌此珍。乃知南北各所乐，乘舟不如乘马恶。水边不见秦罗敷，纵有西施肌肉薄。使君事事未称意，绿水芙蓉定何若。
一水经行昔饱谙，故乡真似是淮南。杏花岩畔春携酒，杨柳堂前夜驻骖。邻境不停科甲马，吾民常喜足田蚕。风谣物色堪诗句，饯客归时问转庵。
金屋秋深露气凉，宫监久不到西厢。丁宁莫窃宁哥笛，鹦姆无情说短长。
可羡坡涪两谪仙，相携小德小斜川。生儿幸免雍通拙，编集还期刘白传。衣钵穷工误来者，灯窗邻近梦何年。残生畏听伤神语，聊寄新诗一冁然。
桃李娇春总不知，风情惟与道相宜。堂前杨柳青丝软，吟看无人独自垂。
胡骑当年犯帝阍，腐儒谬使护诸军。尚方宝剑频膺赐，御府戎衣幸见分。丈八蛇矛金缠笴，团栾兽盾绘成文。山林衰病浑无用，持赠君侯立大勋。
团簇繁英玉碎圆，露晞日暖欲生烟。亲从后土分奇种，不是人间聚八仙。蕃釐观里旧经游，五月曾看绿叶稠。今日家园玉抟树，春风吹梦到扬州。
三江互东南，波浪浮日光。峡中起奔涛，积钱仅成塘。
连城自古出蓝田，还道骊珠在九渊。勤苦方能求至宝，放情未必得真传。案头每见秋萤聚，窗里常知野马悬。年少惜阴真可畏，老予鬓发已星然。
往年把酒楚山秋，叹息相逢总白头。梅福吴门闻久去，祢衡江夏为谁留。血凝塞壁精灵在，气贯晴虹魑魅愁。乡国衣冠转憔悴，招魂何处泪空流。
友道自今绝，肝肠独有君。英雄愁失路，知己惜离群。鸿鹄谁无志，兰荪自有芬。袖中一纨扇，努力待南薰。
重阳对景独徘徊，菊爱寒香未遽开。幽眺且寻陶令乐，朗吟休数仲宣才。空明万象池塘影，磈礧千峰璧玉台。此去蓬瀛争几许，御风邀取列仙来。
万国争名地，吾师独此闲。题诗招上相，看雪下南山。内殿承恩久，中条进表还。常因秋贡客，少得掩禅关。
老人盥栉罢，坐待汝晨省。忽思隔重关，怀抱增耿耿。小雨暗北窗，谁与慰凄冷。卷书默袖手，奈此清昼永。悬知河桥下，亦已唤舴艋。长路归当饥，呼童具汤饼。
孔孟化尘土，秦汉共丘墟。人间美恶如梦，试看几张书。还是天一地二，做出朝三暮四，堪笑又堪悲。谁忆陶元亮，春酒解饥劬。老将至，岁既晏，念春归。停云亲友南北，何以慰离居。半郭半村佳处，一竹一花生意，吾亦爱吾庐。时访前村酒，旋买小溪鱼。
夙简威名将略雄，高牙坐镇海云东。旌麾到处销兵气，壁垒开时壮武功。尽使版图归化日，远教边徼被皇风。酬勋世锡丹书重，勉尔长思报国忠。
与鸥为客。绿野留吟屐。两行柳垂阴，是当日、仙翁手植。一亭寂寞。烟外带愁横，荷苒苒，展凉云，横卧虹千尺。才因老尽，秀句君休觅。万绿正迷人，更愁入、山阳夜笛。百年心事，惟有玉阑知，吟未了，放船回，月下空相忆。
旅雁别衡阳，天寒关路长。行断由惊箭，声嘶为犯霜。罹缴无人悯，能鸣反自伤。何如侣泛泛，刷羽戏方塘。
二月阑珊逢百五，疾风甚雨思翛然。青春白发愁千种，柳絮梨花又一年。想像汉宫传蜡烛，幽忧楚泽起烽烟。崇碑多取泉台石，麦饭无从洒墓田。
众山合长堤，空水相映带。平湖漾明镜，秋色照眉黛。中流赤栏起，亭亭列车盖。琉璃十万顷，倒浸画檐外。凭虚望寥廓，心赏剧堪快。菡萏馀汀洲，芙蓉匝滩濑。蛟龙伏空洞，鹳鹤摩远塞。鱼游迥自得，鸥行豁无碍。美人期不至，岂乏沙棠载。吾将返若耶，夷光久相待。
已向魏塘经四白，又开北户纳凉飔。祇应长作窗中客，会见蓬莱清浅时。
五柳园荒剩碧芜，何先俞后迹模糊。微波榭畔携筇客，同付秋风一角图。幕中词客沈三白，老去诗篇士礼居。嘉道风流已天上，残碑曾洗状元书。屈指吴中故事誇，马蹄归去侧乌纱。平原结束春风局，得意无人说杏花。
绛衣仙子过中元，别叶空枝去不还。应是天人知忆念，再生朱实慰衰颜。
六亲恸哭还复苏，我笑先生泪个无。脱履定归天上去，空坟留入武陵图。
健翮先飞下浅汀，鱼虾虽饱却馀腥。何如且带斜阳影，点缀残山一段青。
龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。
耆年何在隐墙东，常乐箪瓢陋巷中。白首可无知所自，宜歌帝力颂天功。
择食麇相唤，无人意不惊。猿啼风动叶，机熟两忘情。乌逐山公噪，惊麇仰望疑。春林无一事，獝狘自生悲。
问药归来出白云，轻身随处玩馀春。会心偶记前贤咏，得自由时莫厌贫。
异域相逢臭味同，高谈剧论尽由中。情如兄弟坚胶漆，义薄云天压华嵩。半岁连床忘尔汝，一朝改馆任王公。过从莫惮涂泥泞，六艺遗文要折衷。
心不融明遂启疑，源流本末致交驰。谷何尝响人相唤，岸几曾行舟自移。枉直万端明似镜，是非一著错如棋。磨心拔去谁能转，试问诸公知不知。
乐天已与广宣游，更出风尘外俗流。酒圣尽能非毕卓，诗仙皆欲接浮丘。篇章逸处江山动，笔砚閒时云雨收。况有声名俱籍甚，并飞南北动王侯。
携得春归通德门，等閒万木亦沾恩。母桃未熟蓬莱浅，连夜吹开堂北萱。
郡邑溪山在，风尘寇盗馀。长怀管宁去，未卜屈原居。计拙忧虞剧，閒多礼法疏。柴门春草满，惊捧故人书。
十日借春留。芍药荼不解愁。检点笙歌催酿酒，西州。有谪仙人烂熳游。白鹭自芳洲。咫尺红云最上头。万古沧江波不尽，风流。谁似监州旧姓牟。
银汉云情玉漏长，蛩声悄画堂。筠簟冷，碧窗凉，红蜡泪飘香。皓月泻寒光，割人肠。那堪独自步池塘，对鸳鸯。
山行积石路逶迤，村径成门逐处移。一点炊烟生虎穴，四来暝色到牛衣。畏人沙鸟飞南陇，傍母山猿恋北枝。雁塔崔嵬临画峤，墨云霮䨴起方池。髯秦昔别留奇画，病可虽亡馀好诗。羊祜不如铜雀妓，蔡邕尚有虎贲儿。开颜欲效东篱醉，真隐惭无谷口姿。安得膏腴盈二顷，雍雍唤取共扶犁。
翡翠黄金缕，绣成歌舞衣。若无云间月，谁可比光辉。秀色一如此，多为众女讥。君恩移昔爱，失宠秋风归。愁苦不窥邻，泣上流黄机。天寒素手冷，夜长烛复微。十日不满匹，鬓蓬乱若丝。犹是可怜人，容华世中稀。向君发皓齿，顾我莫相违。
向来无病学呻吟，色色悲秋夜夜砧。扳柘且求轩后药，操舟姑免项王喑。王孙一饭辜淮肆，弟子三虚谢孔林。朔雪不摧曷旦羽，长随彩凤嚇飞禽。
云山烟水苦难亲，野草幽花各自春。赖有高楼能聚远，一时收拾与闲人。无限青山散不收，云奔浪卷入帘钩。直将眼力为疆界，何啻人间万户侯。闻说楼居似地仙，不知门外有尘寰。幽人隐几寂无语，心在飞鸿灭没间。
少时曾读《爱莲说》，入世方知不染难。行到清香飘逸处，披襟无语对殷山。
少年曾客帝王州，醉倒不知何处楼。厌饮清欢成逐夜，时邀明月入帘钩。
汛舟清川渚，遥望高山阴。川陆殊涂轨，懿亲将远寻。三荆欢同株，四鸟悲异林。乐会良自古，悼别岂独今。寄世将几何，日昃无停阴。前路既已多，后涂随年侵。促促薄暮景，亹亹鲜克禁。曷为复以兹，曾是怀苦心。远节婴物浅，近情能不深。行矣保嘉福，景绝继以音。
疏影倚斜落片云，一声翠羽夜初分。酒香十里山灵醉，微雪消时说与君。
四海十年兵不解，胡尘直到江城。岁华销尽客心惊。疏髯浑似雪，衰涕欲生冰。送老齑盐何处是，我缘应在吴兴。故人相望若为情。别愁深夜雨，孤影小窗灯。
人生不满百，达人固知之。情重性命轻，况当离乱时。所见不合意，退避了无辞。怀抱不可遣，付之于酒卮。
野润雨初歇，晓阴云未开。访君行李处，许我杖藜来。及到田家问，还闻辙迹回。西风黄叶下，怅望立苍苔。
宾幕归来野兴浓，卜居还得近城东。绕篱自斸荆榛地，傍屋添栽杞菊丛。一钁燕泥春雨后，数声牛笛暮烟中。红尘轩冕非吾事，老圃如今愿己同。
飘摇强倚半枝安，旷野孤灯跳一丸。散发长号呼魍魉，江山如睡夜如磐。
一清淮甸假朝纲，金印初迎细柳黄。辞阙天威和雨露，出关春色避风霜。龙韬何必陈三略，虎旅由来肃万方。宣谕生灵真重任，回轩应问石渠郎。
五十蹉跎六十翁，暂抛笔砚领兵戎。临边收尽逃亡卒，马上能开一石弓。
流莺惊起不成栖，入到繁华梦觉时。人面只今何处在，魏公怀旧嫁文姬。
我家应天山，山高数万丈。上开园池美，林壑千万状。山西有龙虎，烟霞耿相望。寒清漾微波，暖翠团层嶂。天光入行舟，野色随支杖。吾党二三子，幽赏穷清旷。引兴谷云边，题名岩石上。碧桃吹晓笙，白鹤惊春涨。一笑咏而归，千载应可尚。
异数承明少。结宸知、席前片语，一麾江表。那信沧桑成隔世，蠡泽胥疏送老。便溷迹、渔樵原好。勉为苍生还再起，爱甘棠、余荫人称道。旋投绶，乞身早。旧京意外游踪到。遽相逢、白头师弟，掀髯一笑。莫问玉堂天上梦，往事已荒秋草。喜晚节、家风仍绍。璧水重春真济美，卜传经、伏胜留秦皓。举尊酒，用相劳。
相携斗草藏春洞。垂髫覆额眉痕重。惯会发娇嗔。自轮翻打人。玉栏今再见。熟面如生面。低唤小时名。回身不肯应。
结发未有，托交尽才雄。与君同戏赋，曾谒兰台宫。满堂总是青云客，一时声闻凌烟虹。宁知失志沦江海，岁月无情不相待。北游屈指几人存，镜里朱颜暗销改。知君试宰古青州，旋闻投绂归林丘。恍然客馆见颜色，疑是山阴雪夜舟。相逢却忆少年日，怒发上冲森似戟。黄金百镒一旦空，何事栖迟困朱墨。兴来击剑鸲鹆舞，平生心胸为君吐。丈夫零落草芥间，三尺儿童共唾侮。狂谈极辩感慨多，长夜迢迢未半过。解貂难当吴姬酒，其奈空斋明月何。明月耿耿星参差，银河倒挂天南陲。与君且卧待明发，欲济苍生犹未迟。
青鸟丁宁辨色归，为贪清语梦来迟。朦胧倦睫开还闭，已是红窗日照时。
运当明盛际，芸馆傍江开。济济名家彦，泠泠白雪才。赋堪云汉丽，剑拂斗牛回。百里贤人聚，精光绚草莱。
奄奄海上七辰周，病到通州竟卧游。明日坐车知早起，忠孝已可数更筹。
赐肉归来命支生，共惊至日已三庚。巧遮畏景槐阴重，轻送微凉竹影情。坐局阻陪河朔饮，交锋空想汝南评。紫云的是尊前物，御史无缘问姓名。
中庭桃李树，蓁蓁夹庭阶。枝枝交荫带，叶叶互相依。雨露方齐润，东风亦均吹。何必同根蒂，然后乃宜家。此树本无言，移者自为蹊。昔合尚有分，今分合何时。送子出门去，挥泪不成辞。今夕高宴会，登歌含惨吁。借问何为尔，送子以离居。离居多苦辛，歌浅思有馀。忆昔童冠时，朝暮两相于。胡为向康庄，改辙行自驱。比邻固匪遥，疏者曰以疏。但令心期迩，踪迹岂必俱。再拜与子别，四望野踟蹰。
梦里江南欣乍遇。不忍分襟，偏是天将曙。心事万千无一语。低垂红泪从君怒。门外春残风又雨。试听青山，多少啼鹃苦。百转车轮肠自煮。天涯忘了侬和汝。楼外眼穿当日暮。一寸雕阑，一寸伤心处。旧月不知花影误。夜深犹照双携路。不恨韶光如水度。只惜离人，不惯经风露。字字回文和血吐。寻思血也如尘土。
不是苕溪厌看月，天涯有程云树凉。何意汀洲剩风雨，白蘋今日似潇湘。
少年重游侠，长安有狭斜。路窄时容马，枝高易度车。檐高同落照，巷小共飞花。相逢夹绣毂，借问是谁家。
五月天方暑，端居汗似浆。君行胡汲汲，使我意茫茫。惜别情难巳，衔恩恨岂忘。先公开棨戟，贱子侍门墙。礼过惟呼字，才微许擅场。君时方弱冠，颜色美清扬。设醴情偏厚，论文兴未央。暌违惊岁月，今昔痛存亡。雅望虚丹棘，新阡吊白杨。薤歌空涕泪，刍奠阻关梁。鹗荐恢庭训，鸾飞入帝乡。萍蓬怜邂逅，弓冶见辉光。垂翅云霄远，归鞭道路长。别怀方浩渺，时事倍凄凉。四海豺狼满，千秋凤鸟藏。偃戈空屈指，漂杵几沾裳。济世须英俊，逢时贵激昂。到家先展墓，调膳日升堂。竹简功须进，棠花色并芳。二年齐旦暮，万里看腾骧。
大道日已芜，游谈纷琐琐。韩非不得死，商鞅终梯祸。伟哉高世士，结屋青山左。年来颇得道，已觉初心果。朝漱玉池津，夜存金鼎火。御气超六虚，万物真蜾裸。
九十老生涯，绯衣落照斜。长安三度客，蜀县半庭花。饭素匙抄雪，麻头袜带沙。秋风空色相，飞入梵王家。
秋才半，淇畔月初斜。千载超然台下路，龙魂总佑密城花。龙脉润千家。勤寻访，思古意咨嗟。骑鹤前贤人已去，长留薪火与新茶，莫负好年华。
戆戆憨憨，无言无说。自惭谩设虚分别。从今更不外奔驰，其中尤妙偏宜拙。收卷精神，藏辉迹灭。空生烦恼齐休歇。只陀圆里种琼花，芬芳一朵金莲结。
风林几处飕飕叶，石涧无时浩浩泉。正欲登山惊雨过，未经烹鼎怪汤煎。病身老态何由避，耳疾行当耳顺年。
客帆山寺两依依，闻道飞来便欲飞。若使客帆同此寺，不烦一宿也能归。
层台翼崇墉，作者费黄金。黄金诚可惜，贤士亦可钦。台成士奔义，金散得士心。苟不慎所宝，循物徒浮沉。良辰方登临，送子情益深。殷勤一斗酒，欲别还重斟。飘飘真仙侣，乃在白云乡。朝云以为衣，暮云以为裳。神游何缥缈，形蜕亦飞扬。千载邱长生，执节上帝旁。琳宫永尸祝，降福惠泽滂。送别今戾止，酌酒歌慨慷。壮哉西北陲，岌嶪居庸关。维天特设险，维地永奠安。王化大无外，德并天地宽。万夫不敢开，熊虎何桓桓。拱挹京畿近，乐业民心欢。今晨偶送客，叠翠侵衣寒。玉泉山浚源，西湖乃渊深。春波紫鲤跃，夜雨苍龙吟。下有芙蕖陂，上有杨柳林。溉灌饶黍稌，德泽被古今。堤防日疏凿，万载神禹心。挹清以酌别，对此消烦襟。卢沟荡中流，石桥跨横截。赑屃鳌背高，迢遰虹影灭。泠泠青蘋风，皎皎黄芦月。往来行旅多，泥淖没车辙。惜别歌骊驹，歌声何激烈。矫首凉云飞，为送南归客。荡荡神京地，峨峨玉泉山。一涧洒雨细，六月飞雪寒。银河绕云阙，玉虹挂天关。中有龙所居，万古波不乾。为霖泽下土，丰年民物安。行人挹苍翠，目送孤鸿还。宗师乃天人，神光目如电。灵章九龙文，宝匣七星剑。暮辞龙虎山，朝谒麒麟殿。赐地卜庵居，蓬岛璚楼现。至今未百年，劫火已更变。我来访遗踪，惜别情忘倦。谁建阿育塔，天遣鬼工凿。八风不动摇，四时相犄角。日影标榑桑，云光动恒岳。星斗杂灯龛，风飙语铃铎。亭亭管送迎，晴空洁如濯。向晚当离筵，临岐谩清酌。古城临孔道，设此彰义门。西林隐暮霭，东冈见朝暾。寂寂孤客馆，依依远人村。行者步履劳，居者笑语温。人生各有适，高谊古所敦。临风动深念，去去谁与论。悠悠驱车走，去去策马驰。车马日来往，我心亦何为。眷此名旧驿，固节益以奇。人生宇宙内，忠义弗可亏。送我同乡友，临风动遐思。酌酒复酌酒，勿效儿女悲。
万里遥相望，黄花两地开。人从江上别，书自岭南来。酌水昭清德，烹鲜骋妙才。功名由此立，期尔上云台。
低云著地晓悠悠，雨湿帘旌不上钩。江北江南千万里，年年长向此时愁。
雨后看山更爱山，结茅临水阅人寰。交谈终日频伤往，留客烹泉不许还。凉月满空邀鹤住，绿阴绕舍听猿閒。道人又有休官意，每忆秋风放白鹇。
祸成篝火最堪怜，蒯索寒芦更与编。细剔膏苏付馋子，却吟醉骨属诗仙。沉冥并作南柯梦，混沌谁开太极天。闻道将糖尤躁扰，解蒲投甑想骚然。
南纪肇秋序，金飙动高旻。今夕乃何夕，宴笑成阳春。顾刘宪度肃，余梁凫藻新。伦子材卓荦，俱称华国珍。愧予澹荡姿，海鸥竟难驯。
妙体堂堂相好全，青霄独步蹑金莲。千华台上犹慵坐，弊垢襕衫岂肯穿。
一见君王认未真，依稀聊记梦中身。闲窗试作丹青像，阿监惊看拜圣人。
长安落叶纷可扫，九陌北风吹马倒。杜公四十不成名，袖里空馀三赋草。车声马声喧客枕，三百青铜市楼饮。杯残炙冷正悲辛，仗内斗鸡催赐锦。
竹树晚凄凄，天寒相傍栖。春风疏雨歇，飞上画楼啼。
谁从五竺国，分得一枝来。秀出重楼外，专除世上埃。
经星飞月隔烟萝，百子池前忆素娥。扇影渐随秋色改，砧声偏向夜凉多。人间此夕成奚事，天上仙槎已渡河。儿女欢逢磨喝乐，岂知泪雨又沾梭。
非竹非藤性最刚，铁君风骨凛秋霜。清坚阅世千年久，正直持身九节长。宜向山林扶矍铄，难随车马入康庄。只愁雷电搜蛟蜃，并及新诗不许藏。
柳花风，梧叶雨，来去鹧鸪飞住。烟远近，暮凄迷，初荷绽上衣。蛙鼓歇，低萤灭，窗外枝凝露跌。村鸡起，小灯红，有人独倚栊。
晓渡青泥坂，秋花乱马蹄。不知山寺近，渐觉远村低。万事惊鼙鼓，孤云入杖藜。苏门高卧处，为访碧峰西。
化云心兮思淑贞，洞寂灭兮不见人。瑶草芳兮思芬蒀，将奈何兮青春。
明灯清酒照金徽，海客新从海外归。丝竹能陶君且听，新亭对景莫沾衣。
野艇容三人，晚池流浼浼。悠然依棹坐，水思如江海。宿雨洗沙尘，晴风荡烟霭。残阳上竹树，枝叶生光彩。我本偶然来，景物如相待。白鸥惊不起，绿芡行堪采。齿发虽已衰，性灵未云改。逢诗遇杯酒，尚有心情在。
论风谊，长忆上彊村。乐苑一灯传教外，骚心九畹识真源。旧梦待重温。
觥筹白发返童嘻，凫短鹤长予独痴。傥信浑天是鸡子，孵成历劫也天鸡。
双鸳梦醒，画图牵恨入西风。当时一镜千红。消尽淡妆浓抹，晴雨费春工。甚故山归计，竟付匆匆。垂杨万重。试认取、小帘栊。未许鸱夷再办，共觅鸥踪。闲身转蓬。悄换了，征衫年少容。楼迟处、燕老巢空。
逆流故步未曾离，水马安知力已疲。毡毳自疑沦土著，江湖何处隐天随。根摇频见三豪祟，柯烂难收一局棋。暂得出游忧莫写，感君亲切慰行诗。
江村水落富鱼虾，半属桥边卖酒家。莫讶鬓边新有雪，夜来沉醉宿芦花。
八年十二月，五日雪纷纷。竹柏皆冻死，况彼无衣民。回观村闾间，十室八九贫。北风利如剑，布絮不蔽身。唯烧蒿棘火，愁坐夜待晨。乃知大寒岁，农者尤苦辛。顾我当此日，草堂深掩门。褐裘覆絁被，坐卧有馀温。幸免饥冻苦，又无垄亩勤。念彼深可愧，自问是何人。
以计代战。一当万。
未至无毡坐客寒，兴阑自欲早休官。新下泽车款段马，旧逢掖衣章甫冠。冷看群飞终可愕，真能勇退岂为难。人生底是閒居好，心稳神清梦亦安。
竹屋围深雪，林间无路通。暗香留不住，多事是春风。
吾家七世始分支，似续艰难强护持。累叶单传存硕果，两房六子茂孙枝。埙篪雅奏空相应，耄耋衰亲乐可知。乍听啼声清且亮，新雏饶有出群姿。
橘颂精灵杂远游，如君信是古诗流。吴门肯问鲈鱼鲙，东武当营燕子楼。有底挥毫挟风雨，定知贮腹尽阳秋。即看珥笔鸳鸾右，莫漫江城诧狎鸥。他日犹能说宦游，老禁多病厌漂流。近临西蜀窥鲛室，旧傍东溟看蜃楼。归计已嗟霜蟹晚，吟声闲伴候虫秋。尘冠径欲留神武，万顷苍茫漾白鸥。
纵横马鬣遍空山，上冢诸生暮未还。玉树祗今埋地下，银钩犹自在人间。
世味唯堪百种尝，几遭忧喜送流黄。忘忧花草忘忧物，花外无忧剩杜康。能忘斯世积忧频，祇作清酣醉饱人。进退江湖与廊庙，范公高咏未须真。
会饮黄龙去，驮经白马来。国旗飏万舶，海市幻重台。宝藏诸天集，关门四扇开。红髯定何物，骄子复雄才。
绝顶规危榭。跨高寒、鸟飞不过，云生其下。斤斸无声人按堵，翕曶青红变化。览城郭、山川如画。阁老凤楼修造手，笑谈间、突出凌云厦。台上景，买无价。唾壶麈尾登临暇。似当年、滁阳太守，欧阳公也。倾倒赣江供砚滴，判断雪天月夜。更唤取、邹枚司马。铜雀凌歊歌舞散，访残砖、断甓无存者。馀翰墨，被风雅。
寸长尺短，三平二满。觌面相呈，语言道断。
浮生未百年，遘乱何频数。我生未毁龀，戎马盈辇毂。天南远行迈，十载警猿鹤。五十始衰白，甘泉烽燧烛。六十解簪组，惨见邦国覆。出门无与语，浩歌泪盈掬。谓当忍饥寒，即此事耕凿。如何沴气缠，薪尽火犹伏。天运有循环，影响一何速。往返机上梭，得失一丘貉。独怜穷海民，举步荆棘触。念昔杜陵叟，麻鞋走南北。老病卧瀼西，犹闻两京复。渊明生不幸，甲子手亲录。归去掩荆扉，终老守松菊。晞发最激烈，醉碎石与竹。汐社联吟朋，题诗满杭睦。坐思荼蓼甘，暇想寒谷燠。九源洵通衢，漏茅亦华屋。劫风何足悲，秋阳未为酷。洗耳忧盗泉，息影愁恶木。千秋庾信哀，万古唐衢哭。
壮龄心已尽，孤赏意犹存。岂望图麟阁，惟思卧鹿门。无谋堪适野，何力可拘原。只有容身去，幽山自灌园。
倚棹增惆怅，登临信有缘。钟深山寺雨，缆系柳条烟。野火明还灭，渔歌断复连。无能著双屐，兴落虎溪边。
相如能慢世，却与蔺君期。意气蛾眉重，文章狗监知。骚人欣有后，武帝喜同时。妇亦君王后，相逢不自持。
运命将来各有期，好官才阙即思之。就中堪爱羊玄保，偏受君王分外知。
思算思算。四假凡躯，干甚厮玩。元来是、走骨行尸，更夸张体段。明灵慧性真灿烂。这骨骸须换。害风子、不藉人身，与神仙结伴。
小亭不到又弥月，佳节忽遇倍怀人。采芳篱下共谁语，索笑檐前空自巡。夙昔远游成汗漫，只今高兴犹嶙峋。天留老眼看秋色，杖藜更约双湖滨。幽斋坐卧养衰疾，知天久矣宁尤人。未容白发便千丈，谁说愁肠时几巡。红树夕阳竞烂熳，碧山秋气增嶙峋。乾坤胜景肯辜负，还拟寻芳穷水滨。
今年相见，依稀不减，桃花人面。眉黛春山、眼波秋水，障羞团扇。酒边脉脉深情，临别去，回波一转。好事多磨，佳人难再，梦魂空幻！
有雨梧逾碧，无风竹自开。小溪深雪注，矮屋厚云堆。薜荔墙通径，芝兰砌少埃。柴门春昼掩，不见一人来。
德山全其颠，岩头插其尾。逼成一个老于菟，两眼眈眈没牙齿。
又植一株斜，虽阴不碍花。参差成五柳，人说似陶家。
日下群壑暝，一峰淡著烟。夕风扫高木，霁霞澄暮天。黄菊瘦犹发，丹枫寒欲燃。静观见真意，倦鸟几回旋。
明月在天，塔影在地。北风凄凄，惟吾与尔。塔影在地，明月在天。汝不我处，人谁汝怜。汝惟一舌，我惟一脚。我啸汝歌，汝歌我跃。天地草草，山河落落。霜老星残，云胡不乐。
海穷山尽尚南征，髀肉销残只白惊。回首长安八千里，此中那得有秦城。
壮岁耽书，黄卷青灯，留连寸阴。到中年赢得，清贫更甚，苍颜明镜，白发轻簪。衲被蒙头，草鞋著脚，风雨萧萧秋意深。凄凉否，瓶中匮粟，指下忘琴。一篇梁父高吟。看谷变、陵迁古又今。便离骚经了，灵光赋就，行歌白雪，愈少知音。试问先生，如何即是，布袖长垂不上襟。掀髯笑，一杯有味，万事无心。
墨花仙吏江东彦，蕴藉风流岂多见。琴鹤相随一叶舟，名山大川览将遍。湖阴形胜天下奇，云帆过此多新诗。山川神欲与之会，忽作美人来梦思。含羞故向东风立，髣髴花前旧相识。蛾眉半扫横春山，星眸两点凝秋碧。两娃前导门径幽，美人携手登仙楼。楼中图史盈几案，一洗仙吏平生愁。美人起，通问仙吏情恍然。须臾侍儿列春宴，八珍九鼎罗樽前。一觞一咏欢无极，恨莫挥戈留白日。句句含情如有求，酒阑更入凝香室。雕床绣褥飞凤皇，锦衾宝枕联鸳鸯。美人细语知名久，班马才华独擅场。奇逢自古真难得，始信千金当一刻。梦觉孤篷别有天，乳鸦啼树东方白。
漠漠燕郊云，悠悠德州水。后会当何期，且进杯中醴。落魄多惨悽，况逢人别离。男儿羞堕泪，忍涕赠琼瑰。愿君置怀袖，毋忘今所期。
浩浩此江流，万古争日夜。我来独非时，但见寒光射。雪埋高岸头，沙涨层冰下。顿辔驽马奔，杖策车轮过。自昔戒垂堂，况复骑衡坐。来者纵莫欺，履薄还愁破。东行出塞垣，百川此为大。千山更临江，崩奔争一罅。虎踞与龙蟠，形势良非假。莫漫数金陵，渤海亦其亚。
飞琼欲赴瑶台宴，先具威仪。云驾霓衣。从者皆骑白凤飞。人间尽变为银海，此景偏奇。姑射冰姿。昨夜前村见一枝。
撇濆梢涡稳下舟，狼牙鹿角又黄牛。儿曹脱险欢呶甚，数到家山十二州。
合抱庭槐已是奇，何年春色长孙枝。主张莫使随薪槱，会见繁柯偃盖时。
腊月狐裘尚御黄，靓妆先了为谁忙。与春不足都缘淡，教雪难知祇为香。曾拥旌旗闻鼓角，终随彝鼎见烝尝。少陵赖尔牵诗思，得向诗中号帝王。水天清浅月昏黄，传语诸花未要忙。词客尽应相识早，玉人谁有自然香。祇承雨露尤消得，况乃冰霜已备尝。未用夜寒吹玉笛，切须丁嘱与宁王。平日栽培土尽黄，看来人自有閒忙。池台直下疏疏影，帘箔中间淡淡香。命说梦魂犹未破，说汤滋味得先尝。凭谁为访桃花浪，何路能酬百谷王。妆阁无端画月黄，见他閒淡转苍忙。陇头惆怅经年别，衣上慇勤尽日香。期刻莫将蓬鬓插，思量消得瓠犀尝。若教梵竺诸天有，何必龙华引象王。北窗高卧识羲黄，静看东君职事忙。短帽上垂年少事，净瓶中养月馀香。镜鸾羞愧临梳裹，盐虎推先在飨尝。试问古来谁可伴，风流东晋有诸王。共月新成榜字黄，使君霜鬓未须忙。春前腊后千回顾，天上人间一分香。庄子梦魂休道识，太公牙齿要须尝。论功纵在姚黄下，果子花中合是王。
新春过眼秋还近，急景抛人志欲荒。已悟云程难阔步，得依兰室且薰香。床头古史三千卷，天上霄衣十二章。一缕色丝如可用，凭谁持此报中郎。
谁家门外柳双株，满屋清风是我居。霜后正逢篱下菊，雪前已贮瓮中蔬。沫流口角耽吟睡，毛坠头心久病馀。努力正如初学辈，老瞳昏涩夜看书。
柳营茅土倦粗材，因向山家乞翠栽。清露便教终夜滴，好风疑是故园来。栏边匠去朱犹湿，溉后虫浮穴暗开。他日会应威凤至，莫辞公府受尘埃。
明发心不夷，振衣聊踯躅。踯躅欲安之，幽人在浚谷。朝采南涧藻，夕息西山足。轻条象云构，密叶成翠幄。激楚伫兰林，回芳薄秀木。山溜何泠泠，飞泉漱鸣玉。哀音附灵波，颓响赴曾曲。至乐非有假，安事浇淳朴。富贵苟难图，税驾从所欲。
七十四年明日是，三千里外未归人。酒篘泉涌如迎节，诗句云生喜见春。贺客不来知我病，邻家窃语笑吾真。时人莫作乐天看，燕坐端能毕此身。
平生懒散，不识闲烦恼。蜗舍但容身，更谁问、瑶台琼岛。比邻纵有，三两野人家，忘取舍，绝将迎，门外何曾到。烟霞痼疾，妙药难除疗。只管放心闲，未肯把、灵源胶扰。住行坐卧，此外别无能，真个事，乐逍遥，便是前程了。
海神知贵不知价，留与人间光照夜。碧眼胡僧笑点头，谁知用处无缝罅。
晴窗欲晓鸟声春，唤起藜床入定身。老去不知三月暮，梦中亲见两诗人。
萧瑟千家汝海秋，大淮东下注邗沟。双鱼好寄长江水，莫遗浮沉过石头。
吴中市井汉淮阴，落拓钱郎用意深。希世异人人不识，却因顽石遂知音。
古郡巴蛮国，空山夏禹祠。鸦归暗庭柏，巫拜荐江蓠。草蔓青缘壁，苔痕紫满碑。欲归频怅望，回棹夕阳时。
毳袍归路北风寒，白首趋朝懒拜官。车上尘来天欲暝，船头月落夜初阑。故园举目盘龙汇，往事伤心唳鹤滩。留得墨庄春意在，看花不必到长安。
煌煌五星聚，瑞世启文治。明道十事奏，横渠一方议。有志不得行，曲学竟持世。六经亡其一，此责竟谁诿。
昔事龙河师，法筵全盛日。童年与君居，众讶早入室。回首白日飞，浩劫弹指疾。平生竟何为，志愿良未毕。
宫槐弄黄黄，莲叶绿婉婉。时同二三友，竹轩凉夏晚。驾言都城南，以望征车返。何知苦淹回，及此秋景短。愁思令人瘦，举目道路远。西风脱一叶，荐士闻乡选。简书催渡河，宾客不得展。亲忧对萱丛，妇病废巾盥。言趋厌次城，鞭马倦长阪。枣林蔽天日，交阴不容伞。仰看实离离，忆见花纂纂。异乡怀节物，不共斟酒盏。举场下马入，深锁严籥管。诸生所程书，捃束若秸秆。蜜灯坐回环，丹砚精料柬。披榛拔芝兰，断石收琰琬。纷争一日事，声实溷端窾。天球或弃遗，斗筲尚何算。西归到官舍，尘土昏案版。寒窗穿碧疏，润础闹苍藓。诗书鹊巢翻，帷幔蛛丝罥。果知兄未来，光阴坐晼晚。昨蒙叔父报，亦叹音书简。薄言使事重，激切被天遣。逋流一方病，责任媲和扁。咨询怀靡及，不遑暇息偃。嚼冰进糜餐，冲雪踏层巘。严霜八月飞，貂狐无馀暖。念嗟叔母刘，穷年寄甥馆。尚怜公初黠，诱掖到昭宛。庭坚薄才资，行又出町疃。浮云与世疏，短绠及道浅。匠伯首暂回，大樗终偃蹇。学宫尸廪入，奉养阙丰腆。学徒日新闻，孤陋犹旧典。小材渠困我，持斲问轮扁。大材我屈渠，越鸡当鹄卵。未能引分去，恋禄幸苟免。平生报一饱，从事极黾勉。岂如不见收，放身就閒散。思伯卧江南，无心趣轩冕。庞翁迹颇亲，黄檗门屡款。斋馀佛饭香，茶沸甘露满。逢人问进退，馀事寄一莞。仲父挟高才，甘为沟中断。青黄可牺樽，荐庙配瑚琏。季父有逸兴，未尝入都辇。临流呼钓船，拂石弄琴阮。雍容从朋交，林下追游衍。田园虽足乐，及时思还返。阴寒木鸣条，望损倚门眼。南枝喜鸣鹊，尺素托黄犬。又以窀穸留，归期指姑洗。寄声问僧护，儿发可以绾。妙言对宾客，称渠万金产。尔来弄笔砚，墨水恶翻建。大字如栖鸦，已不作肥软。鲁论未彻章，正苦诸叔懒。新诗开累纸，欲罢不能卷。远怀托孤高，别思盈缱绻。秋月明夜潮，柘浆冻金碗。疏杵韵寒砧，幽泉流翠笕。吟哦口垂涎，嚼味有馀隽。传示同好人，我家东床坦。风烟意气生，挥毫写藤茧。猎山穷鹑鴽，罩海极虾蚬。银钩乱眼膜，嘉句濯肺脘。且言伯在野，朋友必推挽。五泰列清庙，圣绪今皇缵。真儒运斗枢，道化迪天显。朝论惜才难，逸民大蒐狝。岂闻任方物，包贡遗羽簳。招车必翘翘，前席思謇謇。王甥欲好怀，高意恐难转。长篇题远筒，封寄泪空潸。遥知云际开，灰飞黄钟管。
岁暮何所思，道南咸与籍。出门泥漫漫，跬步成乖隔。人情未免俗，节物复感迫。念我江海人，纾节慕古昔。少年弄柔翰，颇谓得所适。岂有轩冕心，况自便菽麦。人生不可意，变态忽如弈。狼藉太学生，俯就科举责。居然五六载，颇不料损益。贫贱思富贵，富贵悲迫阨。所得九牛毛，置身岂良策。何如谢客儿，会稽卜佳宅。文章富贵心，山水乐幽僻。长安不可居，季冬犹絺绤。缅望悲故乡，恨无晨风翮。寒窗九转肠，纷乱不可绎。此意竟谁语，坐觉鄙吝积。不见二三子，讵可论肝膈。悠悠百世名，浩浩此生迹。离娄烛千里，盲不见咫尺。
皇华曾此度湘流，此日重经太乙楼。桐叶三年封帝子，萍踪千里晤君侯。风临夏屋劳前席，云拥春台解敝裘。圣主恩深投不远，长沙东望即瀛洲。
时巡中外已欢呼，那值天晴喜浴凫。路上捷音良可庆，王师所至若摧枯。
昔为扁舟客，益觉此生浮。逮今邮亭役，重膇仍百忧。嗟予何所可，归去无田畴。惭愧庭下槐，百年霜霰秋。上苑谁移根，兔目自山丘。曾见李长官，矫矫增风流。欲登退省堂，秀句吟白头。天上问风月，还似当年不。
清光潋滟，故山迢递，相望何年何夜。啼乌无数别枝飞，又栖向、秦宫鸳瓦。荒荒自照，沈沈谁待，容易柳梢斜挂。小楼深院欲明时，悄不觉、露飞霜下。
自处长信宫，每向孤灯泣。闺门镇不开，梦从何处入。
欲共山公醉，移居傍习池。红颜花底驻，绿髓酒中滋。声色何妨道，清狂是此时。向来观物化，蝴蝶亦吾师。夜半罗浮日，高高上泬寥。光含沧海气，声振大江潮。帘捲诸峰入，楼开百谷朝。虎门看咫尺，帆影满青霄。水长频无路，林深似有山。蝉声随雨去，荷气逐风还。柳外龙媒蹀，花中雉子斑。谢公正休沐，日夕道心閒。
击梧桐，惊老凤。戽九渊，缚狞龙。同不同，别有灵犀一点通。
金木有饥饟，所荷均皇仁。常平盛朝事，水旱膏无屯。吾生值乱世，此义安复陈。行麋遵月令，烂额愧徙薪。有司仅倡募，中怀实苦辛。独饱视众饥，未忍越与秦。黾勉告同志，蒙耻亦救民。岂无西江波，斗水涸辙鳞。捐家散百万，惜哉无义人。岂繄无义人，邑小人实贫。晨朝操瓢勺，襁负及子孙。重趼五里至，后先争一门。涓滴未入口，假息半游魂。须臾见人色，果腹椅树根。幸脱胥吏手，众施历历存。殿角旭射光，群饮声泉奔。施者见受人，举体同春温。取意快目前，冥报奚暇论。安得嗣旬月，更使被远村。
金波涌出烂银盆，黑白亏盈湛不痕。莫谓清波无透路，珊瑚枝上影团团。
劳生了不解宜春，梅笑重惊物候新。俗入秦余疑近古，时从夏正识生寅。土风薄似村醪恶，海错鲜兼寒具陈。野草年年依旧发，王孙何许一沾巾！海外行藏不计春，起看天地亦维新；鼓鼙往岁闻呼癸，斗柄今年说指寅。读「礼」每思笺「大戴，」授「书」尚拟续「君陈。」东风似为羁人至，煖气偏吹白氎巾。
花雨湿溟濛。楼阁重重。桂丛西畔竹丛东。为爱香泥乾尚软，偷印弓弓。宛转画楼通。春水溶溶。桥边垂柳柳边风。扑住风中双蛱蝶，浪认雌雄。秋水濯芙蓉。月满珠丰。长裙初曳恼娇慵。腰细自怜环佩响，故立当风。花是昔年红。人面难同。伤心莫忆旧游踪。百尺晴丝垂到地，依旧融融。
鸟声不住。布谷催耕，提壶携酒。正一年春及，芳辰漫辜负。北陌南阡青无限，刚是扶犁候。莫评量、木橘千头，渭川千亩。清福能消受。看木叶秋飘，池波春皱。如此园亭、容我读书否。蟾光许现团圞相，吾佛无量寿。望江南，一发青山依旧。
嗟君行矣慎风波，住尚销魂奈别何。时事休谈宜痛饮，知音更少莫悲歌。天将过海传苏轼，地有高台吊尉佗。闻道岭南频报捷，战尘不似故乡多。
霖雨五日风不回，百川流沫连山来。洪涛拍天浩荡而崔嵬，驱沙走石龙门开。白日不到地，沧江一何哀。三山反在八水下，一苇阻绝天之涯。与君起登江上台，节物感我旷士怀。六龙行天太阴死，妖蛟孽虺胡为哉。蜗皇功亏禹德衰，吾恐地轴今将颓。短歌微吟为君起，丈夫壮年要为者何事。请君起长楫，共击三千水。
羸马冲寒骄不驶，积雪残冰杂泥滓。长葛县中日落时，举头忽见周夫子。下马相看两惊怪，各喜南归此身在。僧房夜语久不眠，更摩枵腹偿诗债。子行四方尚谋食，我亦年来倦行役。枥下骅骝世得知，海底珊瑚人未识。长安公卿富贵客，谁能日在子思侧。洛阳年少未宜轻，看子重陈治安策。
昔闻蓬岛有三洲，今见壶山锦水头。题石诗存人已远，炼丹仙去灶还留。岚生海屿千峰暝，风度云关六月秋。争扫崖屏三五幅，得人佳句即时收。
坐中有佳客，尊中有美酒。酒美客更佳，一醉亡何有。醉馀送客去，新月挂疏柳。明日欲重来，已戒应门走。
坐恋残灯思黯然，回看残历已无缘。万千旧事空双鬓，八十明朝乂六年。笑饮屠苏甘落后，老嗟筋力不如前。烽烟不隔春风信，次第梅花到酒边。
天教古歙巧遭逢，和气薰蒸蚕麦丰。重见龚黄宣德化，再生韩柳振文风。万间广厦人人共，千里明蟾处处同。端的相门还拜相，鲁公行即继周公。彻骨清贫颇自怜，生涯淡薄只随缘。搜罗景象画多趣，抖擞襟期诗几篇。毛颖漫供烟雨耒，石泓聊当稻粱田。化炉倘赐甄陶意，便是人生际遇年。
名教心为乐，逍遥志自求。遂成君子隐，初异道家流。风月闲三楚，巾裳付一丘。空馀清泰院，云藓旧岩秋。
杖策辞江寺，秋途谁与偕。霜风侵布衲，草露湿芒鞋。收钵无馀事，还乡非俗怀。金刚真有力，魔避不须排。
壮志何尝薄戎马，江楼厌听鼓鼙声。分符异数偏裨尽，绝幕殊功笑骂成。剩拥歌鬟谈战伐，谁呼国士起幽并。银刀夜响灯如雪，惭负封侯骨相清。
巳发山桃接杏花，柳青梨白药初芽。与人天未虚风信，向夏春还沃地麻。谋国众残谁不愧，题诗一老只增嗟。行吟自远凫边路，浅草低阑尽狭斜。
小扇题诗墨色新，碧纱囊剪藕丝匀。月团常在纤纤手，不用流苏拂暗尘。
腊雪频添鬓影皤，春醪暂借病颜酡。三年飘泊居无定，百岁光阴去已多。漫祭诗篇怀贾岛，畏挝更鼓似东坡。边氓也唱迎年曲，到耳都成老者歌。新韶明日逐人来，迁客何时结伴回？空有灯光照虚耗，竟无神诀卖痴呆。荒陬幸少争春馆，远道翻为避债台。骨肉天涯三对影，思家奚益且衔杯。流光代谢岁应除，天亦无心判菀枯。裂碎肝肠怜爆竹，借栖门户笑桃符。新幡彩胜如争奋，晚节冰柯也不孤。正是中原薪胆日，谁能高枕醉屠苏！谪居本与世缘睽，青鸟东飞客在西。宦味真随残腊尽，病株敢望及春荑。朝元尚忆趋丹阙，赐福频叨湿紫泥。新岁倘闻宽大诏，玉关走马报金鸡。
诗家通籍美，工部与司勋。高贾虽难敌，微官偶胜君。
缟纻论交继昔贤，金牛湖畔驻吟仙。半从席上分题去，探得骊珠孰最先。
碧玉篦扶坠髻云。莺黄衫子退红裙。妆样巧将花草竞。相并。要教人意胜于春。酒眼茸茸香拂面。见。丹青宁似镜中真。自是有情偏小小。向道。江东谁信更无人。西阁名臣奉诏行。南床吏部锦衣荣。中有瀛仙宾与主。相遇。平津选首更神清。溪上玉楼同宴喜。欢醉。对堤杯叶惜秋英。尽道贤人聚吴分。试问。也应旁有老人星。
胡侯外补来钱塘，所居之山名凤凰。不知元本发何处，蛇颈鱼尾盘高冈。婆娑欲下大江饮，万里一息头低昂。谁将浮图压两翅，直使帖地不得翔。前人眼俗不知顾，会有贤者来形相。怜汝困欲共汝语，故近汝咮营斯堂。起居饮食不离上，外孰有耳听琅琅。应云汝德未衰在，旦暮可起鸣朝阳。
鸣蛙一部不虚鸣，知为农人奏乐声。一岁勤劳方此始，侑他南亩馌时情。
独坐听春雨，萧然兴味孤。病多亲药裹，睡少闭茶垆。未了三生梦，惟存一字符。故人在深巷，相过畏泥涂。雨止雪复作，珊珊听瓦鸣。炉存毡罽暖，冰薄砚池清。喜得青春至，惊添白发生。共传杨子宅，山药胜黄精。
百五重三并一朝，风光不怕不娇饶。鹿葱引道心犹卷，杨柳应门手对招。筇未唤随非是强，扇聊作伴不须摇。先生道是无歌舞，花劝莺酬酒自销。
数行徙倚迎风柳，几树参差照水花。最惜去年梁上燕，会随春色到贫家。
出处真麟凤，诗书得正传。仁心全造化，风骨半神仙。门柳摇春雨，庭花锁暮烟。云台非隐地，即日帝王宣。
清时甘小隐，卜筑在山阿。家有传蚕室，机如凌行婆。閒看斩猫话，羞作扣牛歌。不出又三月，柴门生薜萝。
名园虽是属侯家，任客閒游到日斜。富贵位高无暇出，生人空看折来花。
仙人夜半吹短笛，呜咽角声长更微。云雁绕空愁不下，清霜稍稍傍人飞。
成则为王败则亡，英雄成败本寻常。沧溟无际何妨死，却死东郊未耿光。
桥头枫叶自青青，客子离歌怅独醒。夜半钟声出幽寺，依稀犹似昔年听。
未曾删订未堪存，古作三千亦太繁。一自圣人编得所，至今学者擅专门。全经穷尽须三颂，要旨参来蔽一言。若问正葩何自始，温柔敦厚是诗源。
一坐西林寺，从来未下山。不因寻长者，无事到人间。宿雨愁为客，寒花笑未还。空怀旧山月，童子诵经闲。
偶对丛条巧栉成，动摇徐步寂无声。仙花不识兴亡事，岂学吴宫响屧行。
张雪湖家苜蓿盘，坐中著眼恐应难。似华表鹤仍同姓，与华山人不两般。客舍须寻佳处住，热官多是冷时观。却须索我形骸外，莫作三支一等看。
云藏北固山头寺，烟锁南徐水际楼。
葵花爱日臣爱君，臣与葵花共此真。试问春来桃李树，纷纷同者是何人。
不恋簪缨不爱名，三公回首亦轻轻。楝庄当得乌台好，一醉何须四品荣。东海防谁争钓石，商山招个共棋枰。料应未辍忧君念，夜望中星倚瘦藤。
闲中好，夜月黄昏候。小院静无人，寂寞花为偶。
德地见图牒，神机发杜棱。寇围炎甚火，壶饮冽于冰。古邑桑田换，灵源鉴面澄。如今风月夕，煮茗诧山僧。
坚冰凝冻华，序届穷阴后。严威蛰群动，朔风吹万有。野老狎鸡栖，亲知等箕斗。挈瓶胶故知，谁能易其守。郊鸡期断尾，野马辞络口。匠石徒有心，沟断终焉取。诸君毓琳琅，相识各已久。椒兰臭不移，欢焉此携手。城边霜鸟下，天际孤云走。乾坤回浩荡，兹会亦云偶。吾生迫化迁，倏忽及衰朽。昔为巢中雏，今作堂上叟。浅抱迷达观，含悲泣刍狗。北陆极寒曦，微荑震枯柳。复姤理自然，私心重回首。
佩响帘栊屧响苔，嫣然一笑百花开。光生殿角惊同列，慧辨宫商叹异才。交颈鸳鸯亲绣出，随身蛱蝶自飞来。新恩暂渴金盘露，已是椒房中选材。
水榭帘栊人如玉，鸣桡轧轧春波绿。昨宵酒醉各题诗，今朝都赋《莲花曲》。粉痕欲坠红妆浅，清露如珠垂欲散。翠潋清风荡融融，参差绿影云塘满。莲子花开水槛东，重叠掩映鲛绡红。秋罗拂水水纹绉，香飘四座生荷风。碧塘摇滟多芳草，白蘋断处生红蓼。紫鳞水面吸莲花，池边日日来青鸟。遥遥柳绿锁湘烟，莲根莲叶相钩连。素藕丝柔情不断，露珠摇荡非真圆。银浪金光荡晓日，绿蕖半掩桃花色。帘波隔水夏云生，千里轻风总无力。杜宇啼残春已归，交交鸂鶒芳塘飞。愁煞江干采莲女，软风吹香香著衣。青丝系船茱萸湾，重开新筵不忍还。侍女低鬟进美酒，坐中酒后皆红颜。月明满地遥相望，鱼戏莲叶吸细浪。佩环初解舞衣轻，荷叶罗裙色一样。归来玉婢捧花蕊，采莲夜夜得莲子。一身花露湿云衣，回首胭脂红十里。
肃肃短后衣，烈烈北风吹。譬彼罗原雉，毛羽乍摧颓。婉娈唯古欢，踯躅惠来绥。言当谐缱绻，不谓中乖离。欲留不须臾，往者会无期。临别仰天叹，星斗纵横垂。腹中双车轮，宛转先路驰。
空如来藏，立大圆镜。水落石出，月明云净。瞻之仰之，群机普应。
横看似狗侧如猪，泼墨群惊鬼画符。参透九天玄女意，不成一字始为书。
春雨既过行水滨，江花汀草相鲜新。牧童歌上前山去，愁杀江天行路人。
会少怜君暂，台孤引望频。清秋属过雁，落日有征人。华岳元通洛，黄河不弃秦。异时愁独上，千里见嶙峋。候吏催迟暮，游人怨解携。十年内供奉，万里竟关西。地古饶文物，时平罢鼓鼙。巡行有佳兴，应遍绝崖题。
清谈衮衮思无穷，浑似饶阳邑下逢。霜重湖天初凛冽，夜长樽酒更从容。新编自富诗千首，岩邑今饶亩一钟。兀坐江城随五斗，肯忧紫衣慵。
儿时记得此曾楼，故迹重游路已迷。拾翠阶前烟漠漠，寻芳亭畔草萋萋。空庭燕去巢犹在，小院人归鸟自啼。追忆十年浑似梦，不堪再问旧芸闺。
一疏埋轮四海传，三台推毂借豪贤。飞狐倒马当关日，钜鹿卢龙出塞年。燧火北亭残帐幕，波涛南粤净楼船。淩烟异日论功最，十八铙歌被管弦。
我对青山倦著鞭，君垂白发赋归田。偶来把臂三千里，却忆题诗二十年。零落亲朋逢乱日，萧条松菊委荒烟。临风展玩长挥泪，谩想当时思惘然。
国破人何在，宫名喜尚存。虽云蜀先主，犹是汉诸孙。吴魏不相下，关张岂少恩。崩年在三峡，遗恨满乾坤。
抱病守穷庐，闭户常罕出。坐见春气深，清阴昼蒙密。今朝积雨过，淑景回煦律。不有尘外踪，何由散愁寂。行行整巾屦，散漫委书帙。野径自萦纡，前峰但崷崒。婆娑茂树下，左右寒流汩。乱石翳苍根，于焉憩腰膝。追游固才彦，逢遇亦奇逸。招邀愧深情，晤言永兹日。君有尊中物，我进沂上瑟。日夕不得留，馀欢未云毕。
李君小景入斯文，不用毫端力一分。更是山腰能简便，墨痕断处便成云。
东井中涵皓月精，群龙奋搦运金罂。仙人灌沐知何代，唯见玻瓈透骨明。
人悦禅翁巧结庐，更营飞阁取幽虚。溪山雨后翠欲活，棂槛风来清有馀。龙象几年成佛界，猿猱深夜杂僧居。还如梦得闻涵碧，谁写丹青复寄予。
柳叶眉长惯似愁。当欢微敛越风流。双文小玉总仙俦。梦浅羞郎还闭目，慵多唤婢代梳头。此乡真个是温柔。
坐将芳草当文茵，检点年华又一春。绿野遍沾新雨色，青山可记旧时人。谢安未减登临兴，阮籍何须礼数亲。领取风光盈两袖，流莺花底剧翻新。
鹎鵊呼人晓梦回，霁光催赏百株梅。轻车不管沾泥滑，童子从来自惯推。
曹溪传去后，白足老空山。若论心是佛，谁此置禅关。
楚水平如镜，周回白鸟飞。金陵几多地，一去不知归。
朔风暮已厉，蓟门凛寒霜。之子返故邑，星言肃遐装。长跽拜慈父，含悽别高堂。亲爱自天性，谁不情内伤。所怀在重闱，晨夕遥见望。驱车逐徒侣，欲往仍徬徨。为孝行所先，养志古所臧。翩翩丹凤雏，五色会高翔。含辉璞在石，戒溢川维防。爱子以进脩，眷言赠斯章。
坐有重毡食有鱼，眼能识字手能书。山于秋水船头看，家在春波门外居。
一张纸。两张纸。客量小儿作天子。
地境阶基远，天窗影迹深。碧玉成双树，空青为一林。鹄巢堪炼石，蜂房得煮金。汉武多骄慢，淮南不小心。蓬莱入海底，何处可追寻。
沉沉漏箭催清晓。鸭炉犹剩馀香袅。吹灭小银灯。半窗斜月明。绣衾金压凤。好梦同郎共。含笑语檀郎。何须更断肠。
云壑凝寒阴，岩泉激幽响。
日月何私等照临，坦然明白洞幽阴。其馀不信信诸己，所以无求求放心。妖可击蛇惟笏在，河当娶妇遣巫沈。不知今夕复何夕，起我惩奸志怪吟。
翁家种德如种松，庆源直与流泉通。青鞋头白不入市，未闻謦欬闻高风。落落千章大厦材，清冷澹澹天河来。贞姿未许论星纪，气争瀑布排风雷。天阴巨壑苍蛟立，万年黄澒垂秋色。偓佺奔马世不逢，麻姑双黛临寒碧。小阅人间数十秋，悬灯写易细蝇头。餐松饮涧好颜色，坐见青牛出信州。
冰壶冷浸玉芙蕖，三伏炎蒸一点无。净洗砚池潴墨沈，乘凉要答故人书。
归心日夜逆江流，官柳三千忆蜀州。小阁帘栊频梦蝶，平湖烟水已盟鸥。萤依湿草同为旅，雨滴空阶别是愁。堪笑邦人不解事，区区犹借陆君留。
枯鱼过河泣，委骨何拉杂。坐令老蛟头尾缩，鰦乌齧鳞鳅撼角。将子无怒聊相谑，须知得此即为乐。枯鱼过河泣，鲤鱼飞上天。附书寄鲤鱼，此去好周旋。
诗客当年入剑门，孤鸿飘渺正伤神。如今双燕差池处，笑把沧桑入酒樽。
野哭行歌满道边，纸灰飞处落乌鸢。墦间祭肉能多少，只恐齐人意缺然。
生年六十九重阳，辙遍秦吴岁月长。南郑从戎嗟尚壮，中梁纵猎最难忘。离披雉拂雕鞍堕，独㑛狐穿古冢藏。梦断酒醒今万里，亦逢佳节重悲伤。
恼离重叠，被天孙、织就丝丝细雨。刚值恹恹新病起，有得几多心绪。惨淡幽花，凄凉纨扇，尽伴清秋泪。忆高望远，烟寰隔著秋水。犹记双桨兰舟，催人灯火，携手并肩处。万点星球看未足，忍送秦娥归去。香冷闲窗，词成新调，应也愁无寐。怎生消遣，黯然魂断此际。
孤馆清幽，一年又是春将半。野花矜艳。梅落随风片。好梦谁惊，黄鸟啼还断。纱窗畔。斜阳无限。愁见春光面。
蓑衣芒屦日相逢，仙者谁人识吕钟。已受丹书存夜气，定除白发变春容。情田旧习虽锄秽，笔阵馀威尚折冲。闻说山间赋招隐，试披云雾几多重。
翡翠移巢晓出城，多情先往等云英。明知此客来缘我，无计教伊得见卿。纡步欲从花径过，回身图向画廊行。芳心苦被王郎觉，甘受无端恚怒声。
同异苔岑又十年，久拚世法与周旋。人间独傲俱馀子，海内相知祇数贤。晨夕何甘心外迹，古今谁是踵如肩。旧闻閒暇披衣者，言笑无厌未偶然。
事事无心闲散惯。有时独坐溪桥畔。雨密波平鱼曼衍。鱼曼衍。轮轻钓细随风卷。忆昔故人为侣伴。而今怎奈成疏间。水远山长无计见。无计见。投竿顿觉肠千断。
沧江练绕清晖阁，古榭苔封燕喜碑。
室内孤灯只自知，入流须辨截流机。辽天一镞三关外，玉兔金乌不敢飞。
女子有家难恋汝，外甥似舅岂忘渠。春风万里空相忆，但愿平安数寄书。益昌春晚百花开，骨肉今朝对酒杯。共说相思悲复喜，就中怜汝不同来。
白露下梧桐，秋风激砧杵。策马出都城，扬舲越江浦。朋游皆伫立，望望滁阳路。昨晤恨已迟，晨别嗟何遽。念君将门子，恬澹如韦布。文藻发篇章，游情在毫素。前者抚茕嫠，攀辕惜其去。归来官太仆，优游九卿副。三载畜蕃息，考绩腾令誉。琅琊山水清，周游昔已屡。归心复遄飞，斯须不相顾。安得往从之，一写予所慕。
秋阳红欲暮，苍然田畴平。青山卧思睡，独树鸣孤禽。水池清百亩，倒映闲行身。婉婉风中草，渰渰天中云。鱼跃忽惊破，万变生波痕。暝色随人归，苍茫满柴门。
坐爱柴扉外，林阴满钓竿。葭昏烟棹湿，溪落水舂残。不是沧波客，前津问好难。
云林海色昼生凉，喜接台星近上方。百粤尊亲归幕府，三朝才望属奎章。金台远映丹心起，宝殿长留墨汁香。何幸山门逢盛事，天南草木被荣光。
短短长长柳，三三五五星。断云当极目，不尽远峰青。
雨为留人作意长，尊前吟思正飞扬。先生百中真常事，博士高歌岂大狂。银烛有花如献捷，玉堂无地不生香。一时未定千年论，起听山城漏未央。景行自是百年心，我亦逢君语便深。客去共听秋夜雨，坐来独怯暮天砧。文章价在何时定，山水情多逐处寻。斗室初成先下榻，愧非徐孺汗沾襟。
晏坐深巷中，门少车马迹。穷愁借诗遣，八极困挥斥。故人有王子，时作坐上客。王子之于诗，嗜酷久成癖。饥寒不自念，渊响出金石。昨持牛腰卷，示我平生获。开卷王孟语，神似非刻画。有时写酒意，几闯元亮席。咏叹发长言，间竟入元白。短章不经意，乃坠宋贤格。寒斋把卷诵，斜阳澹将夕。墙头数点山，时露海天碧。
生也如是，白骼树头鱼扇子。死也如是，泥牛饮乾东涧水。更待说偈，舜若多神三赤喙。讨甚巴鼻，丑恶重童无处洗。径山供尽死款，慈云也不相饶，从来生死不同条。
秋江平，秋月明，孤舟独夜万里情。万里情，相思远，人不见兮泪满眼。
杨公白首困青騧，坐对流阴颇自嗟。半夜星文穷斗次，平明春色遍人家。漫将愁思惊天运，好看新诗待物华。何日一樽相就醉，为君先探此园花。
典午功名等羽毛，区区州县亦徒劳。折腰五斗无人识，只有归来最是高。
一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零。
贫家斗有馀，而常啬于升。富贵千不足，万亿何时盈。驰驱百岁间，憧憧撼心膺。临去犹长叹，亦或目不瞑。愁魔一何强，以此竟死生。谁能殄此魔，浩气排青云。吾道自至富，吾道自不贫。不缘知足乐，不足复何论。荣公乐三事，假物以自歆。至乐无所假，至乐无可寻。
青锦成帏瑞香浓。雅称小帘栊。主人好事，金杯留客，共倚春风。不知因甚来尘世，香似旧曾逢。江梅退步，幽兰偷眼，回避芳丛。
蒲叶抽新绿，榴花展嫩红。晴岚浓翠滴山容。那更长堤弱柳舞斜风。漫道湖山好，行看景物空。弦歌声断角笳中。何处还闻高唱大江东。
伟哉云溪翁，兴学功百世。岂求奂轮美，作事见典制。迂生吐狂愚，万一裨末议。他时勒坚珉，洋洋可无愧。
新安松枝烧不绝，红霞碧燄相纠结。收烟调捣三万杵，练作玄霜乌玉玦。设来几案对端侯，云浮烟散光腾彻。落纸三年不昏暗，一点霜纨漆无别。廷圭巳矣潘谷死，此道只今谁得比。水晶宫客汪廷器，吴郎继之真二美。时时赠我两三丸，光黑异常心独喜。日日用之无间断，经岁方能半寸毁。黄金可得奈墨无，莫轻目前惟重耳。嗟余不欲磨世人，愿得一笑临池水。
指旆樊城北，收帆策口东。风能驱水立，予亦叹江空。败屋还三户，枯杨只数丛。烦愁欺酒兴，潋滟负杯中。地歉人多瘠，江寒雁不来。二仪纷变态，一客独兴哀。涝退秋痕定，租宽制限催。阳春终不远，随意报蒿莱。
一片清光两岸分，永明禅寺暮钟闻。几群鸟鹊归村树，数点帆墙出水云。
山僧爱脩竹，种此出嚣尘。霜雪不知苦，岁时长自春。定回闲坐石，风过动吟身。傥欲求归止，清虚即道真。
小集宜群季，春游喜北陂。一觞愁亦尽，四矢昼能移。晚日明皮鹄，微风叫饿鸱。将军推善射，不信数仍奇。
当年大白此相浮，老守娱宾得二丘。白发重来故人尽，空馀丛桂小山幽。青盖红旗映玉山，新诗小草落玄泉。风流使者人争看，知有真娘立道边。舞衫歌扇转头空，只有青山杳霭中。若共吴王斗百草，使君未敢借惊鸿。
吾孙年甫冠，抗志在青冥。重趼轻千里，求师为一经。功名适来去，器识是丁宁。既得贤模范，归欤喜过庭。
念昔同袍甫十龄，追陪日日看趋庭。通家有好因邻近，联璧多才独尔馨。藏器羡君思射隼，读书怜我苦囊萤。路岐南北随阳雁，踪迹浮沉寄水萍。骄马秋风驰隙电，綵衣春日照屏星。未承世禄踰千石，最喜传家有一经。晓起庖烟分别院，夜深篝火耿疏棂。材倾国子承天宠，名动京师觉地灵。虎豹伏林蒙雾露，蛟龙出海挟风霆。每传箭镞穿重札，已见词锋切九冥。粉署赞谋县月鉴，乌台贾勇发霜硎。雄谈亹亹如霏屑，妙论时时若建瓴。振佩青云看鹄举，曳裾华省喜鸾停。四年草檄淮夷詟，一日扬麾海㝢宁。贱子栖迟头半白，故人相见眼终青。自怜作赋誇鹦鹉，长记哦诗感鹡鸰。堂上慈闱秋寂寂，门前华表晓亭亭。仲连排难惭无策，平子归田学闭扃。盗贼猖狓终殄灭，黎氓徵敛重伶仃。蚤扬露布传东浙，行看天书出内廷。茂迹拟藏金匮劵，丰功应记太常铭。书生抵掌期歌凯，起挽天河洗耳听。
轻云微雨净风沙，门掩春寒飐碧纱。缥缈凤箫催羯鼓，前村实有预开花。
流水不还剡，落花终到鄞。偶逢归峡客，乃是寄书人。古刹藏山志，他生结愿因。烦君同校正，字字莫留尘。
伊吾维吾，椎鲁株愚。友资其深，片雪洪垆。
学术杂王霸，古圣忧方大。不知痒序中，戈矛自森荟。浮屠传老氏，已若粲与粝。异教来殊方，所得无一芥。旃檀媚庸俗，驾驭张旌旆。佥壬肆簧惑，致巧穷侈汰。世士疑信参，狡徒神隐怪。心外别安心，戒中仍破戒。盗窃夷狄语，互苞羲文卦。奇军用遂克，正义蒙且瘵。功高世所归，道齧丛心嘬。涂附千言说，绝馨而饭餲。末流益狂悖，后起攻易败。砥柱还太清，斯文兹一快。浅人然死灰，所见一何隘。君言得半实，譬以玉尺界。慎思义乃精，沈审文无害。
九折登山倚瘦筇，杏蹊眼缬早冬烘。翠云遮断神仙客，不许其间著倦翁。
九日但孤坐，悄然无世喧。菊花殊未开，始知气候偏。开轩寓远目，相对惟青山。昏鸦已接翅，独鹤何时还。且尽杯中物，此外无足言。
至道无难，言端语端。一有多种，二无两般。天际日上月下，槛前山深水寒。髑髅识尽喜何立，枯木龙吟消未乾。难难，拣择明白君自看。
绡轻蘸梦，笛瘦黏愁，一片迷香雾。画堂银烛，春如海、脉脉此情不语。繁华易误。空占断、二分荒土。莫夜深、环佩人来，几点萧疏雨。谁省芳踪倦驻。散铢衣仙麝，瑶岛归路。玉笙吹彻，招难下、帝子碧云何处。珠帘卷去。还只恐、蝶欺蜂妒。恨别来、天上人间，早乱红无主。
池荷衰飒菊芬芳，策杖吟诗上草堂。满目暮云风卷尽，郡楼寒角数声长。
花奴羯鼓打春雷，杨柳青旂小队回。本是宫中行乐地，球场假作战场开。
从来美玉价连城，结佩乘风十二京。携上峥嵘今有约，好留彩笔调清平。暑梦虫虫似醉中，片云挟雨过长空。不知秋色来多少，分数煖凉卜晚风。宇宙清愁望眼中，谁将凉雨借龙公。秋风夜入关河迥，破贼红旗?晓空。
八年三十度，一度一登临。丘墓平夷尽，夥颐帷帐沉。微醺观物化，万感养禅心。仰视浮云逝，孤踪不可寻。
珠歌翠舞饮流霞，北极群仙会上衙。玉女投壶天一笑，黑旗十万捲龟蛇。
卖药诸生体调狂，尘埃空助老来忙。壶中自少閒天地，岂是今无费长房。
不愿学迂儒，终岁朱墨涂。残书不愿腰金紫，蜗角浮名撄祸枢。不愿长生学枯槁，不愿选佛髡髭须。爨下无薪盎无米，妻子呻吟愁欲死。身中无衣囊无钱，壮士低眉无好颜。首阳饿夫何足道，端木货殖称高贤。但能规利博温饱，铸冶洒削人争传。埋照韬精每相抑，英风有时难自戢。雕鹗横秋厉羽翰，劲气抟空思攫击。昔曾写作郊猎图，角弓羽箭神龙驹。风沙萧萧原野阔，一日怒杀三封狐。今复绘图坐秋野，丹穴双雏随上下。秋水为神玉为骨，环立渥洼汗血马。昂首嘶风若待驰，指授射御何潇洒。王济爱马谢爱山，马有神骏山幽雅。旷士襟期烈士胸，欲将二子归陶冶。莫但拘牵纸上文，坐谈经济成虚假。
日长谁伴中庵。太初岩。静扫闲庭，独自看晴岚。岚翠滴。云影湿。雨声酣。欲借昌黎老笔，赋终南。
婵娟杨柳枝，烟雨涵芳姿。托根近孤松，苍翠相因依。颇谓颜色好，可同岁寒期。岂知霜未坠，素叶先纷飞。
年年庭下梧桐叶，长为骚人先报秋。已惊岁月悲霜鬓，更望山川歌四愁。浮生百感漫自苦，一醉万虑同时休。瀛洲仙客莫惆怅，直泛三山烟浪舟。
绣线针寒不待拈，金炉香烬亦慵添。月移花影偏当户，风搅游丝故入帘。
劝君去。伤心海上、孤琴又缓君住。峭帆催晚渡。更酌酒杯，灯下深语。青春鬓缕。莫厌染、京华尘土。十载江乡烽火。到楼阁五云中，忆哀鸿音否。应许。桥题秀句。花围锦带，繫马扬州路。故人还寄旅。待与重攀，津亭秋树。西泠梦阻。更不比、春波南浦。后日相思甚处。怕零落、石矶边，闲鸥鹭。
莫遣吴霜侵二毛，官资迟见著青袍。祠成徽国名垂远，诗到宣城格愈高。月转野花香寂寂，雨笼溪树响骚骚。扁舟明日南陵道，玉尺鱼肥水半篙。
莫遣秋来兴，阴晴坐郁蒸。茶铛虞水竭，书帙尽尘凝。老眼何由放，诸山久不登。因之怀旧好，几个白头僧。
将军界内自无虞，况复山川是画图。分卫刀弓惭厚德，狂吟星月落云衢。能推意气加行客，益见英风肃虎符。预想碧天明月下，与君閒坐话旌旄。
放鹤亭前清浅渚。梅花初放茶花怒。姑射仙人携士女。能解语。有妻有子长为侣。舍却元元孤善去。林逋不逮三皮羖。谁济苍生谁耐苦。明出处。岳王祠里英姿舞。
折腰真漫尔，掉鞅忽班如。心委身来去，人怀政卷舒。宦游三釜计，臭味一编书。此道傥同趣，何曾有别欤。
西戎未解严，置帅滥及蒙。自揣非长才，尚使制羌戎。仰赖庙堂算，庶几或成功。此行春已晚，柳丝华正红。联辔向名圃，四筵皆钜公。高韵薄虹霓，笑谈生清风。顾予实何似，有愧参其中。遽然千里别，不辞一樽空。浮云聚与散，临歧西复东。无以报礼意，举目攀飞鸿。
落帆牛渚前，便为牛渚宿。波摇残照中，采翠浮岩谷。岩谷足幽篁，石上罗寒玉。裁作娲氏笙，堪吹凰凤曲。楚客夕无眠，独将清籁续。更看江月来，还想燃犀烛。
桂子吹香清不眠，相逢还在翠屏边。一轮明月依人好，两载中秋特地圆。
弓矢寻常锁太清，三山相对射侯明。乘闲自习和容艺，金椀时闻中的声。
花骢油壁隐轻雷，消却冰山不复来。坟土未乾为馁鬼，园花虽好为谁开。
一笔划断寒崖，疏蕊数枝低亚。不待雪压霜摧，已自全体放下。孤山树槁神枯，一段底死工夫。脉脉不知机转，忽然嘴眼皆苏。空里翻身透出，风前玉立精神。百草头边未觉，还他独占先春。不问东风来未，冷冰冰中得意。谁于笔外相知，更有无味之味。接得少林枝叶，满腰风雪馨香。一自飘零庾岭，花光也解流芳。江头千树纷纷，纸上不堪狼藉。翻思洞口风流，忽见半梢横出。孤标向背从地，枝头各自精彩。堂堂妙用纵横，谁识笔根所在。大化元无拣择，墨光随手高低。但得岁寒风度，自然处处皆宜。几度落花流水，何待空枝方省。要须投笔虚空，幻习与之俱尽。推出突栾本相，雨肥叶底清黄。熟后何曾酸涩，舌根自不寻常。
木樨晚花香有无，鬓丝禅榻清秋徂。残月在门僧在竹，竹里琴声出茅屋。须臾众山喧鸟哢，雾洗千峰削寒玉。磐陀日出天地红，海水飞挂扶桑东。阴潭影倒龙蛇壁，古殿棱戛琅珰风。上山下山白云中，手挹沆瀣超鸿濛，他年有客来访我，赤城瀑布天台松。
人家簇簇晓烟青，湖上船归渔市腥。细雨如丝山色暝，一杯浊酒慰飘零。
碧眼何须青白为，冰辞雹语不吾欺。君看衮衮腰金者，曾见骚坛大将谁。
山空行迹少，乘兴集岩扉。一径堆黄叶，孤烟出翠微。心皈惠远社，身著老莱衣。未得从兹住，时闻悔昨非。
帝国云天上，乡关渺何许？城头日色黄，隔壁闻吴语。忽忽有所思，默默久延伫。人情别离好，共处谁怜汝？
江湖廊庙自区区，稽首皇猷轶有虞。此夕忽惊传邸报，无眠终夜只长吁。
一片寒云向晓封，雪花应候慰三农。马蹄碎踏琼瑶路，隔断蒙山顶上峰。
咄哉袁中郎，胡不侵晨起。百千大世界，吹作瀛海水。披衣起视之，果然云在底。弥天布琉璃，山神圣乃尔。
朔雪寒风裂战袍，一军桴鼓手亲操。澶渊办贼成孤注，都督横江拥万艘。堕水子颜空据马，濒危光弼竟抽刀。伤心十丈陈陶水，终古精魂咽怒涛。
片云朝出岫，孤色迥难亲。盖小辞山早，根轻触石新。飘扬经绿野，明丽照青春。拂树疑舒叶，临江似结鳞。从龙方有感，捧日岂无因。看助为霖去，恩沾雨露均。
久客乌头白，家无石斛储。谙寻小草木，心合大空虚。已耐冬寒过，新知母服除。铜青即金紫，无患子穷居。
乌动秋河彻，鸡鸣夜漏空。楼烟霜更紫，海色曙全红。星落千官骑，天开万户宫。此时趋禁阙，正与故人同。
曾听吴门唱大堤，只今惟有野乌啼。故人鱼雁冯谁寄，江水无情日又西。龙凤山青露两尖，溪头把酒月纤纤。从教柳絮沾书帙，满地春风不捲帘。桤林日暖蕨芽生，桑陇风微布谷鸣。客子思家政愁绝，长松吹雨落溪声。双眉刷翠小红娘，斗酒梨花为洗妆。一曲缠头不知数，扬州城内善和坊。深锁春风罨画楼，杏花香里醉扶头。何人得似任公子，相府莲歌不解愁。
此生已愧须人扶，细学何颙免兴孤。岂有文章惊海内，几回书札待潜夫。尊当霞绮轻初散，酒忆郫筒不用酤。不是尚书期不顾，五陵佳气无时无。
怀远伤高一往深，碧云回合自愔愔。他乡翠柳供愁断，别馆朱楼隔雨沉。歌舞渐阑嫌酒恶，风幡不动恼禅心。衰迟亦有閒花草，未中思量且不任。梦雨灵风尽日吹，义山哀怨有微词。相逢旅雁酬佳节，惆怅吴蚕拾后期。颇念漳滨新卧病，漫劳中禁费寻思。客嘲宾戏都无奈，二月苔痕断履綦。渐乱春愁不可胜，萧条花药共畦塍。酒醒车马迷踪迹，别后池台有废兴。前阁雨帘闻啄木，晓窗风幔暗飘灯。近旬无月临寒食，一碗斋糜冷似冰。畹畹年芳一半休，嫩苔生阁走端忧。宁知沉饮非荒宴，可惜逢春只远游。灵鞠才名随士宦，嵇康懒性负山邱。白桐花发郊扉静，不遣东风放紫骝。
水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。
高卧斋房静，悠悠鸡唱残。空明窗易晓，日出帐仍寒。谢事容身懒，甘贫任路难。不妨教宴起，幸得此时安。
父子追随定省来，路长天冷雪皑皑。山中屡欲探梅信，客里无须劝酒杯。老矣而翁皮骨尽，勖哉犹望子孙才。剥穷复反循环理，试看春风启冻荄。
太学诸生初入官，绿衣新尉古馀干。科场得志已容易，下邑徒劳不足难。萑泽察奸行缭绕，缿厅参论坐盘桓。羽仪更养文章去，他日云天见孔鸾。
莲褪红衣蒲稗老，西风吹冷汀洲。翠罗簇护锦云稠。借来三月景，点破一江秋。鸥鸟不归沙嘴静，孤芳自觉含羞。柔枝袅袅影悠悠。浪中莲唱杳，烟外夕阳愁。
万古浩劫立苍茫，振臂南疆日有光。忠魂浩气存千古，满地红花侠骨香。
阮公痛哭到途穷，碧海相望西与东。流落真同土木偶，奔驰方类马牛风。乌衣旧会嗟难继，黄耳家书杳不通。桂树连蜷猿啸苦，王孙何久滞山中。
溪山明且秀，美景如越中。投竿属清夜，扁舟若乘空。波流澄素光，丝纶飏微风。绝胜寒江上，急雪欺孤篷。
流浪兵荒苦，相思岁月阑。理惟通至道，人或谓无端。烧猛湖烟赤，窗空雪月寒。知音不可见，始为一吟看。
筋力追欢胜去年，不应吹帽愧华颠。壮心未折秋风里，笑口频开晚照边。学士带欺黄菊烂，侍臣绶夺紫萸鲜。自怜蹭蹬诸公后，一醉犹能赋此筵。
酒酣万事付悠悠，其奈消愁愁更愁。去国荀卿偏适楚，辞家王粲强依刘。虚声到耳惊风鹤，浩气填胸逼斗牛。一语自嘲还自笑，江湖也抱庙廊忧。
道人致身何萧爽，缚屋青厓平如掌。年来漫有云霞想，道骨仙风日应长。云里金支下翠旗，夜半猿鹤鸣蕙帐。长生木瓢白石樽，对月松醪引翠浪。浩歌日暮采瑶花，大泽空山自来往。
杜宇声声唤客愁，故园何处此登楼。落花飞絮成春梦，剩水残山异昔游。歌扇多情明月在，舞衣无迹彩云收。东皇去后韶华尽，老圃寒香别有秋。
汝过百花径，奇香上画衣。文章妨物妒，富贵向春晖。亦带朝霞落，当随小凤归。精华有如此，閒梦莫相依。
金雁尘香暗凤弦，红绳风紧阁秋千。园林寂寞无莺燕，一段春愁是杜鹃。
世上驽骀眩凡目，祇今谁识马中龙。昂头振鬣长鸣处，似向秋风诉未逢。
旅鹢辞胥浦，探车入景山。岱云摇缅意，齐鹿对高颜。玄水珠将觅，黄舆金再还。此行逢紫气，应在尹公关。
峭寒侧。帘外东风无力。清明近、烟柳雨丝，空里冥濛弄娇碧。春来似过客。寂寂。箫声巷陌。谁曾信、无限古欢，一霎鹃声变今昔。伤心判鹣翼。但想像玉容，眉恨堆积。天长地久情何极。记花下携手，落红黏鬓，珍丛静绕数太息。怕芳事狼藉。追忆。更悽恻。但永夜无眠，零泪沾臆。安仁鬓影新霜白。纵月没星替，那能销释。梁閒栖燕，定为我，也脉脉。
初离弦子国，渐入息侯乡。淮水分桐柏，鸿陂引玉梁。人犹歌贾父，客每忆黄郎。回首关东路，苍苍夕照长。
买得青山好，林居事事清。晓窗分竹色，夜枕落泉声。露滴琴书润，云随几杖生。未能脱簪笏，猿鸟莫忘情。
黄鹤抚四海，翻然落中州。一听笙与镛，低回如有求。飞鸣阿阁上，好与凤皇游。顾怜鲁东门，无事反悲愁。岁晏忽惊矫，问胡不少留。因知网罗外，犹有稻粱谋。
风尘绵邈想怀家，为报平安向海涯。婿旧能诗鸣晓雁，儿初弄笔抹秋鸦。陶张蹇石真心腹，王蔡韦侯比辅车。更有梁山何小隐，要乘春涨别金华。
伏枕淹秋暵，林中肺未苏。蔗浆翻榨绿，柿颗透笼朱。僻径庬偎卧，攲槎鹊斗呼。畦丁收紫菀，野客饷雕菰。晷刻催华景，星躔限壮图。暂教齐隐拙，讵敢涉高虚。振屧聊行乐，悬巾即守株。存生稽老子，著论想潜夫。寄傲惟孤笑，依禅或半趺。遥空堪引目，来雁掠江舻。
筚门有高士，汪汪君子儒。雅志尚清素，此心常泊如。采采园中蔬，欣然读我书。是中有真味，于以还其初。嗟彼膏粱徒，邈哉天壤殊。
鬓毛萧飒寸馀冠，蒙犯风霜却岁寒。但使孤忠能感激，岂辞远谪备艰难。苍苍云木留深景，渺渺深溪泻暮湍。独坐苦吟山寺冷，照人孤月正团栾。
绿阴千百顷，约我共登临。山翠含烟重，榴红著雨深。行藏皆有命，计较谩劳心。病怕杯中物，怜余浅浅斟。
明月水声湍激，凉风山气高华。棋罢不知时世，酒行无奈诗家。
渔阳东郡古藩屏，城阙岧峣锁渤溟。岚气宵深连海白，烧痕春暖入关青。天临碣石星分尾，地接巫闾屋建瓴。且喜兴中烽火静，麦畴残雪润郊坰。
摩诘遗诗画意闲，烟云粉本有无间。风流一变添文采，小李将军著色山。
短发垂肩白，蹉跎六十年。乾坤归老眼，岁月付癯禅。嗜酒刘玄石，耽诗孟浩然。采薇应亦足，无事祝苍天。
名玉方在璞，隐隐含辉光。不有卞和子，忽焉终韫藏。物情有感遇，世岂无明良。胡为抱之泣，徒尔重自伤。李君温如玉，独负圭璧章。我乃他山石，磨琢以相望。进思正斋居，君已谢奉常。局促笼中鸟，插翅慕云翔。金华为益高，浙水为益长。玉尔明德躯，慰我金石肠。
几年词客凤城游，蓟北河山共倚楼。清夜桂樽聊对月，明朝蓬鬓又惊秋。风飘玉笛凄初断，天转银河倒欲流。遥忆故园砧杵动，梧桐一叶起人愁。
茅屋依云晚未收，一门山色倚寒流。戏檐黄雀惊弹剑，饮水鸟猿看放钩。醉卧落霞斜枕手，高吟晚日更昂头。朝廷莫问安边策，人在深山笑五侯。
金阊个是迷香路，又月底、移船去。风定石坪笙管度。吴王虹剑，贞娘珠粉，儿女英雄处。草痕短薄荒祠暮。入望寒山夜钟句。自负多情天应许。要离事网，馆娃人去，一阵催花雨。
嫁与黔娄矣。忆糟糠、揾他不住，两眸清水。为我悬弧翻梵夹，下到瑶签第几。直絮得、鹦哥流涕。今日莲幢余转拜，愿相怜、再世休如此。花簌簌，堕成雨。安排果繫干支耳。记当年、代占鸡卜，遍央邻里。更唤街南盲妇到，弹动香蛇弦子。推测尽、五行生死。磨蝎早知真见祟，便长贫、忍客京华里。朝飞雉，寒难起。
价贵难论斗，殷勤向老渔。穿教蒲草细，养用玉缸虚。泉冽羹逾美，花肥肉有馀。年年小寒节，不忍当园蔬。
小上鱼舟去，悬忧雁足疏。我方锄剩语，公亦喜成书。絮帽风惊折，绨袍意有馀。孤云日边路，时与问何如。
芳年二九稿砧捐，素志坚持誓不迁。教子立身为后嗣，养亲尽孝慕前贤。华铅艳饰浑慵理，孤影寒灯祇自怜。节义由来天所佑，中流覆棹独能全。
红画双竿，花妆小队，弄影高于檐角。故故欹危作势，将动还休，欲行先却。乍轻躯半转，似黄叶、梢头吹落。向苔阶堕地无声，妙手空空扶著。千状鱼龙竞作。在古元君，列子一篇留谑。请看金狮摇处，跳出青猿，舞成仙鹤。是山经样子，信长股奇肱如昨。战云边、画鼓春风，一笑今宵行乐。
逐客初从瘴海归，平生未识想英奇。致身不负管城子，报国聊将雕面儿。舌在壮怀犹未已，途穷俗眼少相知。虎头合是封侯相，笑挽天河会有时。
繁禧观里花如雪，留取清阴待我来。应有真真花底坐，生香一曲舞三台。
春水绿波生柳塘，横吹掩抑复悠扬。今朝送别已惆怅，前时渡江犹断肠。
天之奥府首称江，厥土惟泥地脉厖。沿岸居人半渔者，扁舟欲使鱼龙降。提纲挈网向中流，冲涛绝浪如捣撞。庸才小鱼受束缚，戢鳞焦尾向厨缸。鲂鱮相教慎出入，须臾不戒失奔泷。霜刀烈釜无情面，饕餮匕箸同双双。神理灵鼋俱疾蹙，扬鬐聚咳夜淙淙。泣溯潜龙蛟奋武，千里长干黑气逄。惊波十日连山起，一苇漂萍任撅椿。我乃高叫渔人速改业，毋使阳侯迁怒滞客艭。渔人掉头不肯听，得酒高歌醉语哤。自言少小为此业，彼物胡为处此与我争水邦。君不见鱼乱繇来从罟设，杀机今日何人不满腔。
匹马无穷地，三年逐大军。算程淮邑远，起帐夕阳曛。瀑浪行时漱，边笳语次闻。要传书札去，应到碛东云。
烹茶人外世，遗灶水中央。千载公仍至，茶成水亦香。
飞泉当面玉虹垂，收拾惊涛贮小池。倚岩山骨秀，激湍成雨涧毛滋。壁閒遗墨凄尘，眼底新篇色丝。却忆谢公山更好，梦中时不负心期。
花开繁暑色更浓，一似二月艳春容。泰国花发无冬夏，披图可乐识游踪。
至后今年雪未匀，江南梅柳剧含春。自缘衣食犹关世，仅有篇章肯向人。沧海渔竿容独把，白云华省更谁亲。闻君日逐荆卿饮，击筑长歌渐隐沦。
这里裁诗话别离。那边应是望归期。人言心急马行迟。去雁无凭传锦字，春泥抵死污人衣。海棠过了有荼蘼。
胡月生西弯，明妃西嫁几时还。不见单于谒金陛，但见边烽驰玉关。汉家将军高筑坛，身骑乌龙虎豹颜。何时去夺胭脂山，乌乎何时去夺胭脂山。
珠玉词中好句，人生不饮何为。争奈三杯沈醉后，逝水迢迢去不回。光阴仍似飞。说甚愁来不断，知他梦也还非。湖上重楼楼外柳，柳外群山碧四围。山山惟落晖。昨日霜枫似锦，今朝败叶成堆。已自菊英同柳瘦，那更芦花作絮飞。临风双泪垂。难道飘零一世，不教属放双眉。那畔青山沈暮霭，者里红墙上夕晖。今生第几回。
杨柳阴浓夏日迟，村边高馆漫平池。邻翁挈盒乘清早，来决输赢昨日棋。
平湖溜清涨，乱石夹远流。洗盏与客言，展席惬我游。人生贵自适，世道将焉求。晚峰忽前列，鸟鸣来白鸥。
上皇御天功最盛，生民温饱卧安枕。醉凭艳姬一笑适，薄夫议之无乃甚。长安遮天胡骑尘，潼关战血深没人。哥舒臣贼不足惜，要脔国忠如脍鳞。苍黄去国食不暇，马嵬赐死谢天下。反身罪己成汤心，奈何犹有讥之者。取非其子又遽匆，灵武君臣无怍容。何须呜咽让衮服，自控归鞍八尺龙。谁磨石壁湘江上，揩拭云烟溅惊浪。龙蛇飞动忠义词，颜元色庄俨相向。与君来游秋满眼，閒行古寺西风晚。道人兴废了不知，但见游人来读碑。
官重元非好，思閒乐有馀。生儿早传业，课女夜抄书。时事方关念，归怀不遂初。经纶缘未了，天意盍留渠。嗜古真成癖，摩挲笑眼开。断编遗汲冢，名篆出秦台。缘应尽，云山唤不回。凄凉子云宅，问字有谁来。
民家深树里，下马点灯时。风雨关门早，衣裳拜客迟。艰难逢歉岁，逼迫后租期。说到伤心处，潸然泪满颐。
板桥东去入孤村，夹岸春云带小轩。疏竹叶边斜有路，碧桃花下正开门。心閒久薄公卿贵，身隐仍愁姓字尊。鸡黍款留长日语，野田相送出黄昏。
烟火千门晓欲开，王花骄马肯徘徊。井闾已是经时隔，亲旧全如远别来。帝阙重看多气象，天街新霁少尘埃。振冠浣服无容久，便见池门放榜催。
栖止垂杨最上枝，绿丝深罩郁金衣。也知行客留心听，弄尽新声始肯飞。
词臣通籍侍金闺，天语从容问旧蹊。云外山高龙虎踞，人间松老凤凰栖。翰林拟诏当红药，道士疏封出紫泥。更赐金钱祠泰畤，寥阳前殿丽璇题。
一庵刚十笏，卧病有余清。短榻延朝夕，孤灯伴死生。地闲惟种药，门辟不关荆。为学庞居士，知君蓄发情。
宇宙无古今，人心异今古。高谊薄层云，视金犹视土。
海不扬波万国通，三吴闽浙各乘风。盛时不贵珍奇物，彝舶无多到粤中。
南归吏部一方巾，冉水东头访病人。万里孤槎浮海梦，片言九死报君身。风从远道来应好，暑向深山避却真。从此著书应满室，草堂深闭楚江春。
青春曾灿烂，老去又何伤。宁谓无留恋？衷心在栋梁。为利人间世，消磨瘦骨生。苟能为大众，不计作牺牲。功成身退后，岂便作闲材？何处藏污秽，清除让我来。
省札陈往事，怆忆数年中。一身朝北阙，家累守田农。望山亦临水，暇日每来同。性情一疏散，园林多清风。忽复隔淮海，梦想在沣东。病来经时节，起见秋塘空。城郭连榛岭，鸟雀噪沟丛。坐使惊霜鬓，撩乱已如蓬。
山待情人人故来，柴桑心迹却相猜。殷勤嘱付新番雨，为补经行半损苔。
古羊人物舜风馀，子姓传来祇旧庐。为爱一门能守义，相承五世不分居。
不作高官作逸民，云霄一羽绝纤尘。马君老去远悬帐，曾子归来未毁薪。漆室多忧空洒泪，砚田无恙且容身。乡村黄叶江南好，莫厌轮蹄往返频。无端来此结鸥盟，为爱梁溪山水清。避世宜同凫泛泛，安身那许铁铮铮。奚囊可满新诗句，凉梦远多旧雨情。有醉可活须径醉，千金莫惜一裘轻。
泥融紫燕欲营垒，日暖黄蜂争取花。试向静中观物化，蒲团相对坐僧家。
帷幕香浮，正照眼琼蕤，误疑晴雪。邓尉尝探胜，趁石栏、斜步矜痕先折。拟写清标，争奈得、霜风寒冽。倩梦魂留，徘徊四绕，恨无蜂蝶。回首到池旁，有横枝交互，峻阁重叠。一桁朱帘揭。恣酒行无算，缓歌新阕。两种情怀，忍自诩、评量风月。届太平年，春期烂漫，万家欢彻。
枌榆社废无端，鶗鴂逗花酣叫。李代桃僵，眼底故园凄断。众芳可有金铃护，蘸梦绿阴残照。欲因风、寄问旧时莺燕，向谁啼笑。忆芳亭静坐，饶沉醉着，万紫千红重劝。一树梅花，早怕蔓藤奉绕。笛声忽听杨枝折，更唱入云高调。想如今、纵有君房才思，语言难妙。
带雾连云轻冉冉。朦胧浮翠深还浅。若非淡扫柳梢头，定教浓抹桃花面。
秦中自古帝王州，裘马轻肥事胜游。劫后河山多破碎，五陵佳气已无留。
碧水弄秋清，幽禽戏晚晴。穿枝红叶堕，刷羽锦衣明。饱食都无恙，酣鸣各有情。时平四海宴，欢悦及群生。
仙人喜作狡狯事，幻此溪声成雨声。我听以心非以耳，是溪是雨本分明。
岁月侵寻见二毛，剑花冷落鸊鹈膏。睡馀吸海龙身瘦，渴里奔云马骨高。百忌不容亲酒具，千愁那解减诗豪。起来大作屠门嚼，自笑我非儿女曹。
綵毫将恨寄清酣，梦落西风濯锦潭。却忆故园凉月曙，断英残粉湿秋衫。
清晓拈将一瓣香，低头欲祝意茫茫。闽天片笠风涛恶，岭海丰碑草木荒。出世既违千劫愿，生人空断九回肠。却惭岁岁当兹日，犹把馀骸抵冷霜。
湘水桃源欲问津，衣冠处处哭秋旻。宁同白马歼朝士，肯为黄巾赦党人！行泽楚臣应抱石，上书梁狱几全身。惊心南国添缯缴，解网还邀圣主恩。
淡月掩金铺。凉到纱幮。吟秋小字刻庭梧。一夜霜娥刀尺急，剪尽湘芜。打桨尚江湖。倦听风蒲。花天梦影渐模糊。试向征鸿频致问，带得书无。
嫦娥本是月中仙，修到灵根福寿全。桂子初从天上落，教君月饼佐汤筵。
旧陇东城外，新坟更在东。川原相近接，灵爽合潜通。碧草生秋石，青杨袅夜风。茂陵山下路，来往恨无穷。野径来人绝，村居夜寂寥。牖灯方闪闪，庭雨更潇潇。墓土空亲筑，精魂不可招。百年孤子恨，天地与同销。
鸣琴拂榻此游衍，作诗何止誇釐牟。
驿路通村坞，行行渡野桥。夜寒鹃自诉，春老雉犹娇。氛祲终消弭，川原爱泬寥。防身长剑在，坐待磔群枭。
苦忆二三子，相将沧海隅。溪山恣游衍，鱼鸟傍欢呼。绿酒银罂在，青天白日俱。不知月旦里，能数鄙人无。
题诗倚醉字横斜，不忍重看感岁华。白发年来心尚在，手持纨扇索惊蛇。
我为先生歌雪鹤，逸兴翩翩入寥廓。先生为我咏雪鸡，扶桑昼景寒凄迷。雪鹤排云舒六翮，长鸣远逐浮丘伯。玄洲巨君张两耳，竫人踉蹡走如蚁。雪鸡欲上蟠桃枝，白光烁眼流琼黐。腾身蹋折琅玕树，片片琪华振鸥鹭。鹤飞拨剌向辽东，海鲸扬波雪半空。缟衣䙰褷丹顶素，九皋月黑猿嗥风。鸡啼喔咿夜方永，惊起踆乌怨金井。群仙环佩响玲珑，十二玉楼烟雾冷。忆昔康回触折天柱时，女娲扶天立天维坤维。太白作天骨，万古至今长积雪。上有雪蛆大毂长如辕，冰蛇雪鼠相蜷蜿。味如餦餭色如乳，入口清凉生。肺腑炎埃荡涤邪秽除，幽精爽雪游六虚。鹤也莫与乌鸦争腐鼠，鸡也莫向沟膛拾禾黍。雪寒可畏清可欲，洗髓伐毛天所玉。雪可咽兮冰可餐，谁其作友三青鸾？
满贮彫盘可镇帷，论花压尽剑东西。岂惟鼻观遭渠恼，邻舍闻香亦骇鸡。
金华殿里是崆峒，分直谈经礼数崇。为问君门千万里，儒臣何路向重瞳。
叛卒雄心旧，元戎血刃新。中原多戍垒，边郡半征尘。时事何旁午，吾生实不辰。愿闻烽火息，老作太平人。乱离犹未定，百姓夜虚惊。官府勾丁壮，乡闾练甲兵。笳声吹陇水，杀气暗边城。不识书生辈，何人敢请缨。
南山含壁尽阳冈，草木朝朝被宠光。梅事已居桃李上，尔于梅也更前行。
孤坐不自适，兴言出行游。凯风吹衣袂，白日光悠悠。来年秀弥野，荷芰叶巳抽。行游岂不好，顾盼无与俦。回身掩门坐，隐几闻鸣鸠。
飘飘细雨掩官衙，墙角携锄欲种花。转盻清明时节近，马蹄堪复到谁家。
危楼带酒更凭阑，细雨斜风十月寒。云乱直疑翻手作，天低欲碍举头看。百年歌啸存知己，一味清閒是好官。莫把东山容易卧，几多青眼望长安。
一见行人一下车，行人都说异乡居。别来闽岭三千里，夜宿衡阳梦寄书。
去家一万里，提剑击匈奴。得利渠即死，失利汝即殂。渠命既不惜，汝命亦何辜。教汝百胜术，不贪为上谟。
王哲惟名，自称知明，端正不羁。更复呼佳号重阳子，做真清真净，相从相随。每锐仙经，长烧心炷，水火功夫依次为。堪归一处，阒然雅致，有得无遗。偏宜用坎迎离。聚珍宝成丹转最奇。结玉花琼蕊，光莹透顶，碧虚空外，捧出灵芝。定作云朋，决成霞友，自在逍遥诗与词。盈盈处，引青鸾彩凤，谨礼吾师。
公瑾论交两世深，每从人海忆浮沈。利名恬淡关天性，言笑矜持见道心。甘托成都潜卖药，懒同彭泽试鸣琴。十年冷抱梅花卧，合证前身处士林。
世路纷惊眼，瞿塘更孟门。缴还腰下组，归去谷中村。桂树堪招隐，桃花欲问源。从今三径草，不敢怨王孙。龙性谁能降，鸥盟自可亲。好将湘上水，一洗马前尘。蕙帐眠山月，荷衣伴角巾。罗浮峰四百，猿鸟已迎人。岂为疑蛇影，吾其料虎须。生来无媚骨，故态本狂奴。仙境多羊石，南溟胜镜湖。何妨携雨管，窗下著潜夫。故乡今已到，更有醉中乡。儿解腌蒲俎，妻能录酒方。朝朝九酝里，日日七贤旁。莫笑馀全懒，栽花雨后忙。一村如斗大，烟月颇无边。已创祝鸡栅，还开放鹤田。浦沙堪系艇，鱼鳖不论钱。直到归耕处，方知沮溺贤。竹园吾旧里，改号小柴桑。松菊径还在，壶觞日更长。云边闻吠犬，花下问渔郎。谁似清都客，惟留鹿鹤粮。
莫禁鬼，鬼去鬼还来，人间半是鬼投胎。休怪鬼奴来作炒，汝家先自鬼门开。莫禁鬼，禁鬼鬼便多，总是人魔非鬼魔。汝若作人不作鬼，鬼兮鬼兮奈汝何。莫禁鬼，鬼与人相熟，可惜朱符与黄箓。饶汝千重铁作门，惟有高明方瞰屋。莫禁鬼，人比鬼更恶，唤汝作同前读人真是错。鬼言鬼行鬼心肠，到底还输鬼一着。
西风聒耳过黄芦，万水东流草树枯。蟾阙一年秋色远，鹊桥万里客心孤。青山故国新丰市，芳草王孙旧酒垆。壮志未磨天地阔，剑光耿耿照江湖。
华宴黉开署鹿鸣，英才群起快鹏程。百年山水原钟秀，一夜风雷忽放晴。琢玉喜看声中律，遗珠留取价连城。疏慵敢负知人鉴，北望红云祝圣明。
我爱铜官好，君实家其间。山水相萦萃，花卉矜春妍。有鸣林间禽，有跃池中鲜。叶山何嗟峨，秀峙东南偏。峰峦日在望，远色涵云边。宾客此遴集，觞饮常留连。君家世儒雅，子弟清风传。前日辟书堂，名之曰逢原。有志在古道，驰情慕高贤。深哉堂名意，推此宜勉?。木茂贵培本，流长思养源。左右无不宜，愿献小诗篇。
来日何当叹大难，生全须信主恩宽。三千碛道黄花古，一两轮啼素载寒。去国定知无胜饯，破家岂为爱微官。东西南北惟君使，好作王程戴斗看。
良会终有时，劝郎莫得怒。姜蘖畏春蚕，要绵须辛苦。
弓矢之作，爰自曩时。乡射载礼，招命在诗。妙称颜高，巧发晋师。不争之美，亦以辨仪。
秾花濒渌兴悠哉，晴浒佳期心眼开。帝子綵云归极浦，影娥明月下瑶台。绮罗锦水经秋浣，红翠青铜向晓回。自是冯夷宫里胜，玉栏长倚碧烟隈。
晓跃骅骝紫禁开，诏音不许少淹回。斜鞭忽过天街柳，曳履还侵佛閤苔。昼幕四垂如近汉，夜灯相比似占台。会将精识抡荆璞，当有孚尹应手来。
阴风激人山雪动，空村入暮岁事微。饥鸟挟子抱寒树，农夫牵茅遮坏扉。塞北蒲宫何燥燥，城东草堂聊依依。青灯照影忽不惬，却走出门月满衣。
大风扬尘沙，志士期饮血。晓战渡黄河，前旌卷霜雪。将军出金微，夜战交河北。一举夺龙城，承恩乃朝食。
仰见东京郁盘，城郭半摧不完。虽有室家无烟，荧荧赤烬几寒。道途者何啼声，父呼他人不应。血肉杂潦纵横，梦不睹织与耕。旌旄撇沓虎贲，下有金紫纷纷。青天无飙忽尘，县官仓皇曷云。西京高帝所方，万户枳棘夷伤。峨峨未央建章，百一郿坞盖藏。忼矫我公司徒，独任捐体扫除。焕若一气昭苏，延敌追雠大屠。
霜后梅花惊客邮，知公青盻在襄州。曾于江夏叨参佐，敢向奇章拟上游。春至双鱼思溯汉，月明孤鹤怅登楼。何时对搦兰台管，一扫雄风万古愁。
南鸿北雁年年客，有个生涯主不知。撼动从来忧乐事，夜窗风叶响棠梨。栽松道者身先老，放下锄头好再来。八万四千关捩子，与公一个锁匙开。一筇九节添行李，用得人间处处尊。只要上山行饱饭，莫将风雪打人门。万事实头方稳当，十分足陌莫跷除。困来展席日里睡，读尽空中鸟迹书。
小小红丝叠绛霞，钗头玉燕共年华。果然买得青春在，尽把名园种此花。
湖畔路，雨如烟，执手丝丝柳拂肩。但使此时能化石，不辞从此立千年。
光寒如镜卧深云，半是云斑半藓纹。谁识方方一片里，古今容尽屐交纷。体本清凉自解烦，天然秀色蓄云根。曼殊说法今何在，参客空寻趺坐痕。路转层台树几重，绿阴如幄护金容。行从琪草瑶花过，衣染生香百和浓。日射关门宿雾开，化城咫尺首重回。仙云片片随行骑，直自清凉山顶来。
玄元九仙主，道冠三气初。应物方佐命，栖真亦归居。贻篇训终古，驾景还太虚。孔父叹犹龙，谁能知所如。
天道一何远，夺吾陈仲弓。典型忽已替，志义更谁同。忆昔文章盛，相资气谊隆。先民推李郭，后进说褒融。清议排群小，危言仗数公。司徒神采毅，上舍羽毛丰。厨顾名流辈，龙鸾国士风。节由贞母峻，德自隐君崇。疾恶元成性，防微实有功。祸机乘间发，世变涉途穷。消长波涛里，存亡险阻中。冯生如束湿，吾党尽飞蓬。硕果人还在，灵光数未终。铜官秋色静，阳羡晓云空。默坐书千卷，论诗酒百筒。忘年为倡和，推分略愚侗。得句成欣赏，翻经赖折衷。狂夫惭阮籍，老友识王戎。庭训高宗匠，家声擅国工。祇今瞻仰失，歌阕涕沾胸。
生草茨庐荆作扉，数家烟火自相依。大儿饲犊舍边去，小儿捕鱼溪口归。
岭屋烟晴腊已消，太和再睹圣明朝。屠苏集宴聊从俗，丁卯题诗不用桥。别院风生杨柳细，小池暖动鹭凫骄。春光杖履堪乘兴，更枉比邻折简招。
雪销未久寒犹力。霜华特地催晴色。残腊尚馀旬。隔年先见春。独怜霜点鬓。羞戴银幡胜。百里欲熙然。今年强去年。
恭俭宜家，柔顺承天。德昭彤管，忧在进贤。宝册袆翟，追荣寿原。四时祼享，何千万年。清宫有严，广乐在庭。钟鼓筦磬，九变既成。缩茅以献，洁秬惟馨。灵游可想，来燕来宁。秉翟竣事，万舞摐金。总干挥戚，节以鼓音。礼容有炜，肸蚃来歆。淑灵是听，雅奏愔愔。登献罔愆，俎豆斯彻。神具醉止，礼终乐阕。御事既退，珊珊佩玦。介我繁祉，歆此蠲洁。备成熙事，虚徐翠楹。神保聿归，云车夙征。鉴我休德，神交惚恍。留祉降祥，千秋是享。
黄泉无一信，望汝眼将穿。膝下娇犹女，帏中忍独眠。名花容易谢，好月不常圆。愿得后来妇，仪型继尔贤。
高人原不爱高官，帝与官衔宠退閒。添得空名将底用，批风抹月管青山。
魏主用死力，构彼铜雀台。当时台上瓦，百澄为一坯。烧成比坚玉，翠甲横崔嵬。西陵既归后，此地日以摧。后历典午朝，群雄力相豗。兹台既已倾，此瓦只自堆。岁久岸谷变，埋没深蒿莱。初谁得耕人，刳之研松煤。其理密且润，端歙真可咍。彦升所有者，一一皆珍材。自言欲购时，经岁无一枚。琴纹与锡花，此乃如琼瑰。前日秘阁下，重匣手自开。示我者佳绝，恰用一朴裁。形模甚古野，用可资怪魁。归来作诗乞，愿致无迟回。
碧草晴川丽，游人与渺然。岁时聊杖履，儿女更鞦韆。沙白孤城日，山青万井烟。风花暮无数，片片落河边。
食雾嘉鱼出，含风顾兔摇。冲寒从郁水，首路指高要。入峡乘寒月，依沙候早潮。榜人愁梦短，渔子恨歌遥。石束牂牁势，山分大庾条。双厓高易削，半壁涨难消。上下多猿影，潺湲似凤箫。峰留天一角，霞作海孤标。化石怜贞女，看棋忆古樵。羚羊潜水裔，鸲鹆閟山椒。白玉参差笋，丹砂尺寸苗。霜苞开橘柚，土布卷巴蕉。金渡龙须席，琼州孔雀翘。舳舻争入贡，洲岛已全招。虎豹关门壮，鼋鼍窟宅骄。飞楼淩缥渺，涌塔出云霄。建节雄枢府，回岩俨斗杓。黄门喧鼓吹，赤社盛弓弨。鲙鲤筵方启，羹梅味正调。野人趋宴喜，竟夕倚兰桡。
频年事征戍，父子各关山。得似春郊外，吴犍带犊还。
洲前风起水云腥，满眼波涛似雪明。欲向矶头吹铁笛，只愁海底老龙惊。
北音融结本轻清，欲学含糊想未能。晚节弦歌应自笑，终朝簿领更相仍。九江土壤多卑湿，三伏云氛正郁蒸。宴坐知君无暑气，风标自敌玉壶冰。
忍将刑辱劝倾囊，尚忆横征苦十乡。今日瓜分谁作俑，秋风萧飒体仁堂。
当时萧次公，不受后曹诘。幞被归去来，秋风卧石室。尽橐买一船，钱塘比湘汩。壮气黯不收，虹霓缠其笔。两峰斗嵯峨，千秋写萧瑟。诧谓官不贫，珠玉纵横出。地留西湖胜，天与山人日。纵有䱬文鳐，勿疗敬微疾。
夕阳红染半湖风，恰与青莲醉态同。鸥雪万团云几片，一时都聚镜头中。
去浙甫一纪，重过似有期。榜收新俊彦，文厌旧筌蹄。渊跃舒鳞甲，天游脱絷羁。明年春宴罢，红杏绕金堤。
昂昂千里驹，逸气吞九区。东驰越夕兔，西走穷朝乌。关山一息过，踯躅疑有无。快哉穆天子，远驾周四隅。嘶声想云海，弄影有天衢。昆丘距赤水，度足才须臾。眷言刍粟恩，岂敢论形躯。雄心忽摧顿，倦步成踌躇。日暮路途远，天寒毛鬣疏。此时垂耳心，可复轻疲驽。
七夕高楼七秩翁，老年心迹少年同。人间妙境形骸外，天上佳期笑语中。酒尽玉壶明月堕，歌残金缕綵云空。青春昨日花前醉，禁得梧桐一叶风。
去年蝗旱今年疫，江北江南并菜容。若果画师真好事，何妨持此赠司农。
世间言笑，天上谁欢聚。河汉涵秋静无暑。望丹霄杳杳，云幄俄开，缘会远，空引时情万缕。彩楼人送目，今夕无双，巧在灵丝暗相许。爽气御西风，众乐难寻，乘槎看、鹊桥初度。过几刻良时、早已分飞，向月下何辞，十分芳醑。
早春公馆柳条黄，清暇题诗送掾郎。白发簿书官事了，青山风雨客程忙。船从杜若芳洲发，酒向桄榔小店尝。归及墓田寒食后，碧云东望思茫茫。
劳生碌碌，总星缠雾茧。争似白云自舒捲。落窗牖、几许閒情逸致，频入字，诗心驰骋难键。迩来竟憔悴，咄咄何能，长忆村翁对寒甗。念焚券坡公，归隐无凭，遗爱在，荆溪阳羡。掬明月，临流浣秋衣，矜光洁、千秋一点萤篆。
西子当年浣苧罗，山樊阿姊亦凌波。一丛挂向黄门壁，二美容颜若个过。
纤云不动金波浮，玉浮万里开清秋。青山一发渺无际，天影落镜星河流。中流无人万籁寂，夜深往往鱼龙出。何人长笛在扁舟，水远天长露华白。
玉树杂金花，天河织女家。月邀丹凤舄，风送紫鸾车。雾縠笼绡带，云屏列锦霞。瑶台千万里，不觉往来赊。
旭日耀禅林，曈眬晃虚室。观心得无为，颇觉诗思逸。得句祈疾书，振衣陡焉失。持此證空空，一笑堕不律。
迂拙繇来事事迟，一官如奕东西移。孤舟方向凌江发，单骑又从桂岭驰。浪迹悠悠堪自笑，浮名落落任人痴。短长尺寸何曾效，空使头颅雪染丝。
闻道邪溪叟，高年出寺迟。眉毫长几许，布衲破多时。挂锡鹤移树，翻经花满池。相望一江水，岁晚赴幽期。阁外老松子，萧萧虚籁生。定从何处起，宁有不平鸣。我耳固师耳，风声是树声。他时叩禅寂，衲破睡天明。
一麾出守喜来夔，日与诸生泳圣涯。窃取于城勉忠孝，来能如衮进文词。从公于迈误成颂，尔貌不扬何足祠。为语广文休作记，粗沙大石定磨碑。
??云中泉，流沫一何多。回飙空夕景，近壁摇烟萝。盈虚有至理，古今无增波。损德必在足，损名必在高。谦谦君子心，面兹终岩阿。
碧嶂千层镇一州，十年前记作斯游。因看红杏行停辔，为濯清泉坐解裘。怪石巉岩蹲虎豹，老松偃蹇卧龙虬。转看转有无穷景，杖履何妨绝顶头。
一年年，花开花谢，春来还又春去。无人会得东皇意，错怨枝头杜宇。春纵住。问簌簌残红、可有安排处。春应笑语。说碧桃花开，黑罡风起，也合作香雨。销魂路，杨柳千丝万缕。丝丝难绾飞絮。天涯何必多芳草，门巷绿茵如许。谁复主。君不见、月楼花院留春寓。茫无意绪。但流水声中，夕阳影里，添了送春句。
幽香不受春料理，青青尚馀秋鬓。涧曲岩隈，烟梳露浴，甘与菰蒲共隐。芳标瘦迥。看缨结丁香，带萦晴荇。恨水东流，楚江憔悴乱云暝。凄凉梦游故苑，纵妒花风暴，吹梦难醒。艳李妖桃，纡青佩紫，争似广文官冷。尘波万顷。算谁是同心，自怜孤影。收敛风流，素弦清夜永。
一日白一发，一年三百茎。在家梳头霜满镜，何况远归千里程。去时道远归渐近，人生谁不恋乡井。昨夜青灯寒结花，远人明日当还家。朝闻灵鹊语，夕见青灯花。空闺占吉梦，远客将还家。
白下初逢使广轩，始披云雾见青天。黄花红叶蒙深赏，白发青衫又十年。举室尚为湖外客，一身还上浙江船。莼羹鲈鲙虽佳矣，不是东归重惘然。先生文力早骞腾，今代词人尽服膺。已见陈诗歌上寿，更须作颂纪中兴。敢如杜集高岑比，尚愧韩门籍湜朋。政尔周流不知届，况于朝夕遂师承。有来闻说上封章，造膝言之外敢昌。但见诏除频宠渥，是知明圣识忠良。都司万事无不理，一语九州当致康。况此十年门下士，反从勾漏吊沉湘。
我思春风吹我山，使我花木回春妍。如十六女情初动，触处无不心砰然。我思春风吹我水，微波漾漾声娓娓。如十八女倚情人，呢喃一路何旖旎。我思春风吹我心，东南西北如游云。游之既倦归故国，守我山水长相亲。我思春风吹我体，吹出城市五千里。吹落山中我屋旁，屋旁花色红如喜。我思春风吹我愁，遥遥吹入洞庭舟。故人执桨久相待，相携直向蓬瀛丘。我思春风长吹我，随心而起随心堕。可惜春风唯能吹我笔，搁笔依然如钥锁。所思万事无不非，嗟汝春风徒吹吹。
绝叹园林枯槁，顿惊溪谷精神。两鬓我终如雪，数花渠可回春。
岭对离宫绣。听鼙鼓、鱼阳遗恨，乾坤罕有。记得黄巾初入洛，朝士马都如狗。还自许、师臣宾友。谁把侍中貂细插，锦河山、忍被军声透。八风舞，郎当袖。梨园白发潜悲吼。谁信道、千秋南董，繫诸伶口。马上弯弧争欲射，客有道旁泥首。捧降表、夕阳亭候。今日堂堂红烛里，正当年、肉袒牵羊叟。头暗触，屏风后。
山下花明水上曛，一桡青翰破霞文。越人但爱风流客，绣被何须属鄂君。
闻道频挥霹雳手，定知不费琰之才。且投丹笔携诗笔，来就花间把一杯。
绿酒红灯水上楼，琵琶声里一天秋。忍闻折柳桓伊笛，暂棹迎桃子敬舟。南国美人金粉艳，西风词客茝兰愁。那堪夜月明如镜，照彻离襟古渡头。
水齧东山根，土色渥如丹。危峰忽摧脱，半崖衔石丸。阴阳昔融结，神化不可原。初疑偓佺养灵药，魑魅触之无故落。又疑蛟龙伏巨卵，雷电击之从此毈。或者女娲补天馀，却下青冥遗耳珠。不然盘古戏为乐，聊取天弧弹朱雀。物理万状终难知，巧心推求徒自疲。不如引客坐石上，好奇且醉手中卮。
人海浮沉几点萍，故欢新恨怕相形。流觞修禊余波在，入座催诗旧雨零。公子归家无尺素，王孙末路变雕青。雨窗残烛红垂泪，何日簪裾集一庭。
枝上萎黄惨未乾，严霜一夕总成丹。色烘晓日燕脂暖，影濯秋江蜀锦寒。南雁数声催晼晚，西风几度见凋残。横山楼下梨千树，每忆童年九日看。
峨峨秦氏高楼，桂树轮囷出云间。上有一双头白乌，毛羽何摧残。唶彼头白乌，生八九子，养雏坐树端。八九子，乳哺亦诚难。朝不得食，夜不得餐。八九子，羽翼以长成，各各飞去忘来还。唶彼头白乌，空腹坐树端。饥饿顿欲死，泪下如流泉。唶彼秦氏少年子，怒激壮士肝。白玉为雕弓，黄金为弹丸。一发中群雏，魂魄飞上天。八九子，魂魄飞上天。唶彼乌不反哺谁当怜。
有鸟有鸟名鹦鹉，养在雕笼解人语。主人曾问私所闻，因说妖姬暗欺主。主人方惑翻见疑，趁归陇底双翅垂。山鸦野雀怪鹦语，竞噪争窥无已时。君不见隋朝陇头姥，娇养双鹦嘱新妇。一鹦曾说妇无仪，悍妇杀鹦欺主母。一鹦闭口不复言，母问不言何太久。鹦言悍妇杀鹦由，母为逐之乡里丑。当时主母信尔言，顾尔微禽命何有。今之主人翻尔疑，何事笼中漫开口。
暮霞散绮西溪浦。天上晴云开絮。清绝梅花几树。恼乱春愁处。小桥流水人来去。沙岸浴鸥飞鹭。谁画江南好处。著我闲巾屦。
水云幽。怕黄霜竹生新愁。生新愁。如今何处，倚月明楼。龙吟杳杳天悠悠。腾蛟起舞鸣箜篌。鸣箜篌。听吹短气，江上无秋。
幽芳不弄妍，人意自推先。比德人间愿，同心事外贤。香因天力与，名自楚词传。桃李多颜色，相逢不敢鲜。
横也扫，竖也扫。七佛之师，狼藉不少。
云溪八月风情好，白菊黄萸争丽俏。行人浑未识秋来，偶讶飘梧轻打帽。枫丹渐露西山坳，日日楼前耽远眺。轻愁不抵一箫吹，人与千山披月缟。
笑忆唐人句，无晴还有晴。斜阳白鸥影，疏雨子规声。台阁非吾事，溪山且此生。诗成何用好，诗好却难成。
南海沧波浸碧沙，瑶台一望杳无涯。长澜浴日浮金镜，连岛奔涛喷雪花。藉势鼋鼍翻锦浪，惊波鸥鹭傍仙槎。遗珠皎彻辉长夜，谁起沉沦献帝家。
甘泉献赋人，流落浙江滨。自叹三年谪，归来万事新。铨衡时进对，户牖日相亲。明主方思贾，非徒问鬼神。
罗裙十二褶，褶褶绣鸳鸯。不知侬腰小，全讶罗带长。
阿仙骑蟾白银阙，醉折秋华餐玉屑。《霓裳》曲散堕清尘，凉夜素娥悲白发。玉轮碾香空翠寒，流光万里君合欢。大星渐低海色白，高斋翠影空团团。万卷芳心期厚地，憔悴秋香忍相弃。百年若使富贵羁，淮南小山归不归。
铺席宏开见也么，买人何似看人多。十成好个吹毛剑，只作陶家壁上梭。
谷响耳中音，根虚不易寻。諠哗袪得尽，识契本缘心。
多子塔前，风行草偃。育王门下，正令重行。掀翻旧日规模，从教佛祖乞命。不是第一句，亦非格外机。寸钉才入木，遍界火星飞。
谪宦逢新岁，孤吟思惘然。驿梅开腊后，岸柳得春先。棹倚清溪月，猿啼碧岫烟。天涯留滞客，归去是何年。
花落长门日易昏，不因芳草为销魂。玉阑干外东风过，吹落罘罳月一痕。
十载风霜敝黑裘，悠悠身世逐浮鸥。东陵老去瓜田熟，敢向人间说故侯。
指李仙源后，兴唐帝胄馀。家传湖北句，人诵岭南书。知子唯宾客，扬名属起居。平生操史笔，遗事一欷歔。相国家风独，夫人壸范如。宝珈宜服象，文锦合轩鱼。感慨温成议，光华庆寿馀。非夫闻敌退，应愧此生虚。酷好春秋学，亲书列女篇。胡儿吟敢并，逸少字方传。馀事犹闺范，高材自世贤。凯风君莫诵，秋柏已成阡。
凉风无限清，良月无限明。清明不我舍，长能成欢情。终朝三褫辱，昼日三接荣。荣辱不我预，何复能有惊。
行雨蛾眉去，追风骏足来。金羁沙苑秣，宝屧画廊苔。太息专房艳，长鸣伏枥材。何当效周穆，騄耳上瑶台。
依依杨柳已藏鸦，风度莺声到碧纱。洗尽春光连夜雨，海棠赢得两三花。
万类既莫齐，人生有贤愚。所趋各异向，所乐亦已殊。仰惟古圣哲，动与道谊俱。穷巷虽饮水，寸心常有馀。咄彼夸毗人，多贪竟忘劬。苟得适暂欣，旋踵即忧虞。吾宗有佳士，近寓都城居。形迹隐廛市，心志在诗书。生业惟足用，何尝逞丰腴。有妻主中馈，有子从师儒。老老复幼幼，一家常宴如。我适扈跸来，相延过其庐。新酒初泼醅，时羞问园蔬。维时春正好，芝兰满阶除。累觞不知醉，宾主情怡愉。谱牒未暇论，亦足叙友于。高堂扁乐善，此语良不虚。酒阑袖出卷，辞章揖我须。我惟三槐泽，今尚蒙沾濡。后裔能不坠，其亦在子欤。愿言崇令德，始终永无渝。
菊谢东篱。问梅开未，先问南枝。两蕊三花，松边傍石，竹外临溪。尊前暗忆年时。算笛里、关情是伊。何逊风流，林逋标致，一二联诗。
伯孺秉异姿，弱冠富经籍。拓落守太玄，异同辨坚白。作赋已驰名，耽奇自成癖。丹青发妙赏，磊磊生泉石。把臂结词盟，微悰永无斁。
平生奇观，爱登高临远，寻幽选胜。欲上层巅穷望眼，一半崎岖危径。万瓦鳞鳞，四山簇簇，咫尺疏林映。山川城郭，恍然多少清兴。残照斜敛馀红，横陈平远，一抹轻烟暝。何处飞来双白鹭，点破遥空澄莹。鹤岭云平，龙江波渺，不羡潇湘咏。襟怀舒旷，曲栏倚了还凭。
锦屏山北阆州城，心识君家到未能。万里有情传尺素，一时回首共青冥。云阶接武人如玉，江寺寻春酒似渑。若问吴乡旧游伴，梦回东望晓天星。
当年结夏映层潭，脱帽卸轻衫。柳丝斜飏阴篷捲，钓槛外、碧色微添。桥背嫩凉瑟瑟，村头老树毵毵。水天閒话对谁谈，城市我何堪。采菱放鸭江乡伴，无人问、老子溪南。浮世飞鸿雪爪，故山乱叶茅庵。
桃源不远传欢笑。云霞深处人儿俏。佯醉诉衷情。伊人心自明。风尘长路远。娇靥清歌婉。昨夜梦魂中。桃花依旧红。
竹外流泉绕屋鸣，田头有水不忧晴。春来岂问芳菲事，只办犁锄要早耕。
路出安林晚，烟生野渡昏。挑灯拈彩笔，待月举兰樽。帙散蠹鱼走，船惊宿鹭喧。客心归转急，飞梦到家园。
猛虎昔当路，猎夫远潜身。麒麟在山中，左右良已勤。一朝猛虎死，弯弓射麒麟。麟也亦有咎，但非猎夫知。不射亦不免，射之宁复辞。但恨豺与狼，纷纷满山蹊。射麟麟不嗔，射虎虎伤身。虎纵不敢射，可射宁独麟。射者每如此，所以虎欺人。
风壑消群籁，月明清露漙。无言重捲幔，危坐一凭阑。秋水乾坤白，冰壶草木寒。百年疏鬓影，回首却愁看。
兴亡何故遽环回，汤纣身为事可哀。莫是自长嫌胜己，蔽贤犹执匹夫才。
霜天庾岭春还远，急切寒梅次第开。百姓珠玑长短巷，千秋关塞浅深苔。夫人庙里怀馨烈，风雨亭中忆圣才。村野苍颜矜善佑，朝堂谪宦幸余灰。浮生得失真如电，尘世悲欢恍若雷。席上青衿常寂寂，山头白雪又皑皑。东坡树下知际遇，六祖祠前悟从来。远客抠衣循古道，长思贤相几时回。
仆本边城将，驰射灵关下。箭衔雁门石，气振武安瓦。勋轻赏废丘，名高拜横野。留书应凿楹，传功须勒社。徒倾七尺命，酬恩终自寡。
界未标铜柱，疆曾划土牛。犬羊区异类，糜鹿信同俦。奈有髑髅癖，能无性命忧。抽藤与伐木，莫浪越山头。
章江之水抱城流。
扫石荫双松，岸巾穿万竹。尔来又一奇，岩泉寒可掬。?泉可瀹茗，就泉可洗药。楚人曾未知，但谓缨可濯。
吾郡多奇胜，都无让古囊。松风回爽籁，岩桂散天香。把酒莺啼树，横琴月到床。高情邈难写，一笑晚山苍。
词林岂必阳九，世路自足朝三。鸡肋弃之有味，羊肠欲上不堪。
西出阳关有旧知，薰风渌水泛莲时。烦君传语诗书帅，更寄台城别后词。
白藕新花照水开，红窗小舫信风回。谁教一片江南兴，逐我慇勤万里来。
澧州吾旧契，于子为姻㜕。况尔朴茂资，古道期跻攀。兹将牧如皋，令我心惕然。已闻江南北，饿殍盈郊阡。静坤为屡震，乾玑失常旋。狐死兔且悲，骨肉相啖残。死者未掩骼，生者留孤孱。古人尚平格，三极谁复论。调燮自一邑，以为诸牧先。
羽客来从阁皂山，殷勤告诉病诗癫。古今此病元无药，癫到阴何便是仙。
秋风笠泽驻归桡，甘橘肥鲈酒一瓢。断送客愁愁不尽，夕阳黄叶洞庭遥。
落日万峰青，羊肠穿曲折。花落断岩边，满地胭脂雪。何人跨乌犊，宛转经林樾。松杉初长成，笠影时出没。遥闻短笛声，吹出峰头月。即此净尘心，劳劳叹行役。
郡城高，昔人堕废今人劳。城中居民负土石，城上畚锸卒伍操。去年外壕深地底，今年内城插天起。红旗东接汉阳小，白璧西沉赣江水。杵声未改筑者殊，人事往往如传车。荒碑断础悉舆致，仙宫梵宇空无馀。欢呼拦街走童孺，明年移家城里住。抱关旧卒鬓如丝，泪堕鸦啼城下树。城坚池浚侔金汤，此地他年为战场。
斜月巴山起白烟，寂寥孤梦托秋弦。相看不尽云飞鸟，风雨梧桐忆去年。
阀阅由忠孝，闺门仰静专。俭勤天所赋，容德古难全。云诰疏华国，霓旌返洞天。风霜孤鹤恨，衔羽唳寒烟。山敞神仙宅，人辞富贵家。靓容深莫识，清节瑩无瑕。蚌脱珠方璨，椿灵桂始华。他年容万马，今日送千车。
浴罢新芳倦晚晖，江村累累粉香围。从娇出艳妆梅质，于绿分红裼柳衣。一水含情遥欲迩，六朝比色是还非。谁怜不语珍深谷，几度春风问瘦肥。
江山王气终，江水自流东。钟鼓传新寺，烟花失故宫。龙亡灵沼竭，凤去寝园空。残月西风夜，无人倚井桐。
抠衣肃谒浩然堂，仰止高山并素王。叹息千馀年庙貌，岿然不及鲁灵光。
文江江上多乔木，爱尔堂前槐树蕃。枝枝叶叶先人德，长有清阴庇子孙。百岁蟠根雨露深，秋云散作满庭阴。诗书教子擢科第，清时莫负花如金。
漉酒不孤头上巾，醉来万事等浮尘。谁家三径无松竹，肯说昨非能几人。仕晋何心更仕刘，知几闻早去来休。多君不肯腰轻折，非为区区县督邮。
汉家台榭与天通，甲观苍苍紫气中。佳节夜来宣受贺，寿杯朝进祝延洪。管弦嘈囋惊花发，同日晴和向雪融。宴次宫鹦忽飞过，随呼万岁语玲珑。
傍市衡门镇日关，小庭雨过藓痕斑。山当大遁宜招隐，人入中年渐爱閒。放眼风云趋剑底，盘胸海岳落杯间。诗成远寄沧洲侣，留与他时手自删。
楚天迟雪霜，千里青不断。舟将嘉树迎，目随远山转。篙师午系缆，游子夜登岸。岸连天上月，沙聚云中雁。人来雁行飞，河动月光乱。蒋蒲碧丛丛，镫火红烂烂。楚女不冶容，门中自炊爨。烹鱼复煮酒，殷勤供客案。太史若观风，兹风自江汉。
谩言同一嗜，世尽爱梅人。亦有行歌者，腰镰采作薪。
闫先生，羽客流，发蓬蓬不裹头。身骑两白鹿，手掣䨥青虬。前生七圣相追游，飞翔八极横九州。朝升大罗顶，暮宿昆崙丘。木公授宝箓，王母发清讴。飞琼弄玉众仙女，行厨上食罗珍馐。桃花万树核如瓮，东方小儿不敢求。何来醉闯拘翼座，脱巾露顶眠琼楼。雷公轰轰上帝怒，谪向下土称蓬头。长身大腹状殊绝，赤颧红颊惊庸流。方瞳射空碧电烱，紫髯拂地苍虹流。终朝一食气逾王，终夜不寝神长游。严冬雪片大于席，寒冰十丈风飕飗。先生此时赤双足，单衣不御青貂裘。道旁观者色沮丧，真仙出世谁能俦。和光颇类柱下史，玩俗或比蒙庄周。仰天大笑暮云碧，茫茫下土皆蜉蝣。朅来偶过勾曲洞，乘鸾跨鹤三峰头。乖龙左耳割不得，飘然一苇来南州。众中遇我心莫逆，片言立使千金投。微辞奥旨发中夜，变化恍惚难先筹。时时诧我骨毛异，青城仙伯行相求。三生石上事非远，努力缮性穷熏修。愧我中年薄闻道，尘埃碌碌随轩輶。神明凋谢鬓发改，岂将七尺图封侯。感君便欲逐君去，乾坤万事同浮沤。三公七贵竟何物，五阴四大俱悬疣。何如长啸出寥廓，霍然尽豁平生愁。闫先生，且莫行，为我留，谪期未满堪夷犹。吾家别业武夷上，铁船丹灶悬高丘。幔亭之君日来下，三山九曲随冥搜。他年挟尔棹歌去，坐看大海天咫尺，巨鳌赑屃浮中流。珠宫贝殿耀金碧，清都绛阙喧琳球。鹍鹏一卧九万里，鸿鹄一举三千秋。玉皇香案倘相忆，羽翰白日飞神州。
中丞今塞上，开府作藩维。况复神州在，应劳圣主知。山河千古壮，气象八陵滋。长策当何定，威名仰昔时。
凤皇翔兮于紫庭。余何德兮以感灵。赖先人兮恩泽臻。于胥乐兮民以宁。凤皇来兮百兽晨。
高鸟凌青汉，鼷鼠穴神丘。还将齐物意，且作逍遥游。
终南佳处暂栖迟，堪笑唐朝左拾遗。渠但借山为捷径，山中滋味岂曾知。
疏雨才收淡泞天。微云绽处月婵娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞鉴鸾肠虚寸断。芳容变。好将憔悴教伊见。
趋尘寒浦波，桂子秋空月。烟湿钓纶轻，雨溅苔矶滑。健鲤吞香钩，锦文红鱍鱍。将为沸鼎游，势穷犹喣沫。支颐闲怅望，江湖晴荡漾。奋鬣就其深，族类能相忘。胡为贪一饵，委身刀机上。寄言洗耳翁，逃名真可尚。
透出波澜外，横身任探寻。只知打我腹，不觉痛他心。香积晨炊熟，秋廊夜月深。重重报君道，千眼是观音。
岁在庚申两建元，江边夜哭正销魂。苍梧凤自鸣山阁，青海龙犹战岛门。九族捉衿多隐怨，三军挟纩少酬恩。如何二曜更新日，不与人间照覆盆？
忠义为徇国，英雄不爱生。一心雪国耻，百战走金兵。兀术呼天哭，云燕唾手平。青衣仇未复，黄阁议垂成。江海乾坤窄，君王社稷轻。秦奸不足责，张相乃无情。竟葬南溟骨，谁悬北望情。不须论始末，都付史官评。
其恃爰获，我功我多。阴谍厥图，以究尔讹。雨雪洋洋，大风来加。于燠其寒，于迩其遐。
诗人诵稷功，造周本岐嶷。首言民初生，次及稷诞弥。民命系于稷，此语非夸毗。末僚甚拳拳，所愧无周诗。
持杯虽念故人寒，欲予还不似印刓。此债岂应行处有，曲春何日寄云安。
东来珠履与旌旗，前者登朝亦一时。竹马迎呼逢稚子，柏台长告见男儿。花飘舞袖楼相倚，角送归轩客尽随。独有贱夫怀感激，十年两地负恩知。
秋千容易下斜阳，一带参差蛤粉墙。有限楼台添曲折，无边风月要关防。屏山春锁红鹦鹉，栋井宵迷绿凤凰。卷起珠帘三十六，有人背手绕回廊。
池水澄辉散晓烟，定无墨色使名传。几螺付与能诗客，免更书空重惘然。
雨过郊园绿尚微，落花惆怅满尘衣。芳尊有酒无人共，日暮看山还独归。
曲肱真事业，袖手大文章。想子归家急，如吾舍世忙。何时见丞相，几日上瞿唐。见问宜多说，不言君亦忘。
悬灯月下夜如昼，玩赏春光处处然。社酒乡邻乘兴饮，儿童歌舞乐尧天。
窗外雨声催。烛尽香微。衾寒不耐五更鸡。无限相思魂梦里，带缓腰围。隙月到罗帏。孤雁南归。玉炉宝篆拂轻衣。花气参差帘影动，叶落梅肥。
相违动几载，相见未盈旬。又复嗟行役，何以慰劳人。秣陵风土美，首夏如晚春。柳外莺声碎，雨后山色新。子恋秦淮水，予逐京洛尘。同是天涯客，谁辨出处因。临岐劝子归，悯默不能陈。子归无他好，柴门荷主仁。巨觞置我前，再酌情已申。各自爱光景，毋令远游频。
东门杨柳陌，车骑散林坰。草绿古今道，马嘶长短亭。人归天北阙，光动斗南星。送客何年了，春蘋又满汀。
西瞻香炉气，北望钟山英。宁如坐岩曲，飞玉光栏楹。异哉天地秀，孕此冰雪精。梅花立其旁，姑射凌寒清。仙帔月耿耿，神佩风琤琤。窗户六月冷，草木三冬荣。锦水怀少陵，银河照长庚。所嗜固不同，聊复娱吾生。
贫中有佳设，石鼎事煎烹。顾渚草芽白，惠山泉水清。酌多风可御，薰歇雾犹横。饮罢妻孥笑，枯肠百转鸣。
旅馆候天曙，整车趋远程。几处晓钟断，半桥残月明。沙上鸟犹在，渡头人未行。去去古时道，马嘶三两声。
拥衾伏枕并无眠，痛剧频将骨髓煎。试向胡床了终夜，平生得失到身前。
帝宅龙盘内，儒林凤览中。此来名益重，相送意无穷。畿甸江山抱，宫墙日月通。仙舟上南斗，攀望彩云空。
牢落长为客，残年独拥衾。灯分寒夜火，雨过震馀阴。捣药滋玄发，书符狷黑祲。相看故乡泪，不敢效吴音。
冰肤玉面孤山裔。肯到人间世。天然不与百花同。却恨无情轻付、与东风。丽谯三弄江梅晓。立马溪桥小。只应明月最相思。曾见幽香一点、未开时。
忆昔金仙去后遗双狻，化作双玉南海边。洞庭山鬼逐不得，夜吼云根今几年。先生曾作橘洲客，屡撼梧桐怖龙伯。携归深山动光彩，黑貙缩爪罴藏迹。烂烂眼有百步威，安眠不动镇书帷。自惭四座无长物，烦护老颖书中。醉墨淋漓日千幅，毫端犹带湖光绿。怜渠骏猛助奇怪，他日相从校天禄。
残元正朔拥边城，上将貔貅万里征。白石奇功成背水，苍山险道袭阴平。世家结局金蝉寺，异姓封王白马盟。莫叹付蓝功狗死，开滇三杰是人英。
皇朝四十三龙首，身到黄扉止四人。
共工争帝力穷秋，因此捐生触不周。遂使世间多感客，至今哀怨水东流。
露冷江皋万木秋。一林霜叶映南楼。遥疑螮蝀天边落，近似珊瑚海上浮。贴水波平风日淡，隔山烟净火云流。年年此际深宫里，可有题诗托御沟。
雪钱子，雪钱子，非雪非钱但相似。天清云净雪惊飞，树声才定溪声起。只爱雪，不爱钱，梨花影下月明前。呜呼此友兮岂相违，重花沓叶栾山枝。
眼望千峰迩，心悬一夜遥。山禽迷野岸，春柳暗横桥。夕照江河阔，风灯云树摇。何堪更筹量，欢会在明朝。
榕树阴中一苇横，鹧鸪声里数峰青。南人到此亦肠断，一是南人作么生。
上苑归来十六年，青山相对各无毡。道林说法非吾坐，绛帐谈经觉子贤。举世不为寒畯地，先生未改腐儒天。亲朋莫讶知音少，直道传家自祖先。
君侯不与力科同，能事都归德行中。矍相圃间唯孔子，和容堂上独韩公。
春去多时，秋来未半，眼中花树轻轻换。窥帘明月自依依，当楼不见伊人面。醉醒都劳，思量更倦，今宵梦近天涯远。遥知立尽几黄昏，西风又到閒庭院。
珠歌翠舞。销尽沉雄春已暮。颠倒衣香。料理闲回一段肠。春衫涴酒。旧梦重寻春熨透。乞取云仙。整顿图书上范船。
窜逐怜孤愤，幽栖世屡迁。平生饱炎瘴，抵死吐芳妍。拗节花如火，华年炽正燃。北人浑不解，徒忆晚枫边。
敢向寒边叹索居，衰残难执化人裾。曾同一窖终怜雪，已到中天却寄书。生死既分情倍切，去留虽异罪仍俱。竹林未便成荒棘，珍重逢人莫谩歔。
山上有山归未得，白云归处寄乡心。三年一别不相见，先垄应添碧满林。
无山而隐，不褐而禅。听松风以度曲，按舞鹤而忘年。铿尔舍琴而对吏，忽坌入而来前。察朱墨之如蚁，初不病其超然。
寒江波冷西风急，况是津头日将夕。长年引手费招呼，搔首携囊空伫立。乾坤扰扰嗟浮生，烟波万里争微名。如此风涛竟安适，旁观颠覆令人惊。商人冒险如平地，只说茶船千倍利。湘流东下欲兼程，鱼腹埋魂真可畏。独有渔翁不为钱，渔歌欸乃叩渔船。得鱼换酒醉明月，一轮还系江之边。忆昨龙眠为写图，金壶墨汁何模糊。高堂挂壁坐兴叹，知者还应寻坦途。
宫袍随马舞春罗，柳色花香满御河。欲了赓歌明日分，春风还奈此恩何。
自是瀛洲第一人，玉浆麟脯几曾贫。想今尚秉千金帚，欲扫蓬莱海底尘。
去年怪雨无端甚，今岁痴云亦复然。减却新诗酸却酒，乘除添得一更眠。
年来踪迹似飘蓬，旅舍光阴又岁终。牖户绸缪同命鸟，茶饴甘苦可怜虫。不工迎合终缘懒，尚爱诗书未送穷。欲待新春占鹊语，灯花先报隔年红。怀中匣剑掌中杯，壮志于今渐渐灰。捷足功名疑有线，出身蓬荜况无才。文章误我难争命，袍笏随人怕上台。好与君寻高士宅，一枝梅蕊迓春开。长夜沉沉思百端，家书何处报平安。巢居蚊睫休嫌窄，梦绕牛衣幸耐寒。诗到和平可以怨，事非阅历不知难。美人嫁后风流减，错把当年玉面看。骨爱梅花品爱莲，旧家小玉是神仙。相随宦海三千里，算买芳邻百万钱。风雅尽能传韵事，悲欢容易感中年。东山福分难希冀，聊把閒情付管弦。
初识张公子，投琼气已横。匣中报恩剑，不为汝曹鸣。
小桥映带小池塘，垂柳垂杨凡几行。莺莺燕燕最相称，雨雨风风总不妨。
角转城头晓，风回麦脚斜。清明都冷落，阴翳趱韶华。饭了长亭黍，来分野寺茶。到家三月暮，恰好送莺花。已矣吴门市，祁门问阿连。有书聊话旧，无累不须仙。蜀叟思长计，苕溪缚数椽。不知双璧外，谁与办腰缠。
幽恨清愁几万端，故将巧笑破霜寒。落英收拾供骚客，秋菊从来不足餐。姑射仙姿不畏寒，谢家风格鄙铅丹。谁知檀萼香须里，已有调羹一点酸。林外啼禽自往还，风前诗客倚栏干。小园门锁黄昏月，耿耿幽姿半夜寒。清寒池馆静无尘，岁岁相逢似故人。任遣墙头疑似雪，欲教园主早知春。任教雪压色终胜，却要风严香更闻。江雨细时青子熟，闻名犹救渴将军。数点深藏碧玉枝，翠峰十二拥瑶姬。凭君说与凡桃李，彻骨清寒不解肥。月落霜严自靓妆，北风工为发清香。晚英数点辞林去，幽独无人为断肠。
乱石苍松径，蔼蔼春风和。白云不作雨，空占碧山阿。
昨宵困倒床上，直至五鼓方苏。今日升堂，言句都无。且望大众，智不责愚。
明月海上来，照妾空床帷。皎皎弄孤影，夜夜鉴相思。相思千里隔，迢迢贯地脉。愿为芙蓉花，婀娜舞君侧。朝见芙蓉舞，暮见芙蓉萎。颜色非金石，问君归无归。
花外忆。飞燕似曾相识。满径蓬蒿王谢宅。玳梁何处觅。行遍孤村荒驿。不忍话伊踪迹。月夜佩环归未得。四弦弹泪湿。
残年病眼苦眵昏，尽屏甘腴誓绿樽。龙树难逢刮膜手，孟公顾有独醒孙。颇烦十吏供挥扫，无奈诸峰役梦魂。友义惟公记衰疾，新编肯到雀罗门。
有龙矫矫。将失其所。有蛇从之。周流天下。龙既入深渊。得其安所。蛇脂尽乾。独不得甘雨。
河南地望雄西京，相公好贤天下称。吹嘘死灰生气燄，谈笑暖律回严凝。曾陪樽俎被顾盻，罗列台阁皆名卿。徐生南国后来秀，得官古县依崤陵。脚靴手板实卑贱，贤俊未可吏事绳。携文百篇赴知己，西望未到气已增。我昔初官便伊洛，当时意气尤骄矜。主人乐士喜文学，幕府最盛多交朋。园林相映花百种，都邑四顾山千层。朝行绿槐听流水，夜饮翠幕张红灯。尔来飘流二十载，鬓发萧索垂霜冰。同时并游在者几，旧事欲说无人应。文章无用等画虎，名誉过耳如飞蝇。荣华万事不入眼，忧患百虑来填膺。羡子年少正得路，有如扶桑初日升。名高场屋已得俊，世有龙门今复登。出门相送亲与友，何异篱鴳瞻云鹏。嗟吾笔砚久已格，感激短章因子兴。
青葱大叶似枇杷，臃肿枝头著白花。看到花心黄欲滴，家家一树倚篱笆。
汝辱冠裳列，常儿已不同。名称须务实，令始要图终。笃教非吾力，劳之在汝翁。百年先世德，期汝振家风。
使华春入梵王宫，仿佛工颦在眼中。邂逅五湖应自适，纵横七国漫争雄。一时宾从欢无极，千古兴亡恨莫穷。空锁灵岩旧踪迹，画船赢得满篙风。
道大终为累，功高反被疑。恨无长日月，宝此大蓍龟。鼓咽空山暮，风酸落木悲。吊丧哀不及，赖有哭公诗。相位期三入，人心望一新。名称高世表，器识自天真。孰谓仁人寿，空怜吾道贫。彼苍如有意，应百赎其身。气量吞云梦，风流冠习池。致君虽素定，济众未全釐。傒望金瓯诏，俄摧玉树枝。天心殊莫晓，神物失扶持。鲸路心犹望，龙门迹已荒。楼成上霄汉，书拟奏明光。贱子无贤誉，先生独荐扬。凛然生气在，谁谓哲人亡。
旨酒盈金觞，清颜发光华。
长安苞苴色动地，汀州太守无一字。江东斋舫橐压舷，汀州太守无一钱。太守到郡凡二年，诸吏捧手日高眠。期对何须更刻木，催科不假施蒲鞭。丁字溪头映天碧，笔架峰峰如泼墨。意适聊为始平咏，兴来且着临川屐。吾宗别驾安丰俦，为言太守饶风流。君不见嘉万之间两循吏，老友亦号徐汀州。
羡君年最少，夙有子云才。驻马看吴苑，听莺望粤台。寒声林外落，暝色雁边来。惆怅离亭思，惟多白玉杯。
红叶家林，苍烟邻寺，岁残未了秋声。门柳鸦寒，庭莎蚕老，浸霜月气冥冥。夜窗灯晕，镇摇落山川旧情。伤心年事，何限繁华，不抵飘零。追思结客幽并，连骑云骄，看剑星横。谁分萧条，哀时词赋，过江无泪堪倾。暮鸿天远，奈重拍燕歌自惊。一生怊怅，拼与江南，空老兰成。
閒来情思浩无涯，徙倚东窗日未斜。乍雨乍晴莺唤柳，不寒不暖蝶穿花。读书有味慵拖杖，觅句新成自煮茶。未必贵游知此趣，乘除合付野人家。
来谒齐宫又五年。道人邀我坐前轩。只惊前度刘郎老，不见庭松偃盖圆。人与境，两翛然。呼童茶罢炷炉烟。壁间一轴烟萝子，依约风流堕眼前。
汉室淮南，潘封泽潞，红弦久擅空桑。携来海甸，宝匣散珠光。碧轸瑶徽矶额，龙门树、斫羽镂商。人传是，乾清供奉，曾遗赐诸王。崇祯。题岁月，横纹印绿，苏带流黄。自王孙散去，沦落江湘。故国轩悬何处，烧桐好、付与中郎。谁知得，红丝系足，还是旧宫妆。海燕争春，城乌啼曙，丛丛花满阑干。虹梁日照，碧叶露初干。昨夜新衣裁就，薰笼暖、翠簇红攒。频提视，羞人难著，只说晓妆寒。长干。西去路，春江鸭绿，新水漫漫。早青牛朱毂，骝马金鞍。江畔垂杨万树，风吹绕、贝带斑斓。妆楼望，翩跹水底，疑向镜中看。紫峤鸾飞，银河鹊去，南园长报金卮。莲塘昼暖，花影散红衣。种得兔头新熟，闲吟望、绣满町畦。扶瑶瑟，佳人醉拥，日照画栏西。回首。当日事，鸡坛会鼓，鹤市吹篪。叹蹉跎隔岁，屈指俱非。但对百城图画，家濒海、有友安期。凭酣饮，朱颜未老，翘首绛云低。微雨凉收，风翻橡叶，女墙斜点三星。永恩楼上，蹑履暗中听。何处瑶琴初发，珠帘外、流水泠泠。停声久，千崖忽堕，玄鹤舞青冥。汾亭。遥奏后，箫怜秦女，瑟怨湘灵。奈晚风吹角，秋雨淋铃。此际琴心到处，东家女、谁在银屏。屏中睡，今宵无梦，有梦也应醒。石氏悬楼，王朗开阁，伤心睹此芒芒。上宫碧玉，本是旧名倡。穗帐空悬日暮，西陵下、几曲沧浪。如何地，漳台望久，回首见空王。双双。寻侣伴，幽吟梵磬，仿佛伊凉。把杨枝滴露，暗洗朝妆。满目天花散尽，云床冷、梦断高唐。褰帘坐，水田衫子，不叠旧衣箱。
梨花寒食春将半。记分袂、溪桥畔。别后顿教春又晚。长堤杨柳，芳洲芝若，绿遍江南岸。应劳髯叟将余盼。几月游踪似天远。遥忆瑟居情兴懒。一帘烟雨，半炉香雾，坐听流莺啭。
动地箕风白草乾，旗亭歌阕据征鞍。三冬大雪梁台路，不敢逢君唱苦寒。
光映妆楼月，花承歌扇风。欲妒梅将柳，故落早春中。
诸方参欲尽，始悟买归航。祗是心堪了，原无法可将。雨侵江令石，云据远公房。惟有春来后，居然花草香。
堂前松竹挺千军，堂外青山万马群。横策时来按文阵，要须笔力起风云。潋潋溪光白鸟前，昏昏雨脚暮云边。一年风景君应记，五月来看竞渡船。九衢尘土鬓毛苍，只有溪山意味长。但得枫林供欸乃，犹胜斗酒博伊凉。梅子青青杏子红，绕城荷叶已掀风。莫嫌春尽无花柳，犹得清樽阿堵中。
夹辇司花百士人，绣楣琼璧写宜春。
不畏风尘白发侵，飞车横野复扪参。纵穿地脉几无间，才见天光忽又阴。山络绎，洞幽深。崖危径窄气萧森。凭栏偏爱观奇险，履险如夷最称心。起伏盘旋入碧空，太行山势矫如龙。身跨龙背逍遥去，心与仙公肸蚃通。排雾霭，入鸿蒙。伴随天乐逐天风。忽如一梦砰然醒，赴晋行程已告终。
偶然折腰罢，满路青山看。却笑陶彭泽，何因便去官。
破冰泉脉漱篱根，坏衲遥疑挂树猿。蜡屐旧痕寻不见，东风先为我开门。
南华路口别多时，尚逐尘劳觉已非。野寺苍松虚鹤梦，洞门芳草待人归。传灯塔里留僧偈，说法堂前有佛衣。日暮肩舆独乘兴，昙花琪树正依依。
晚趁归舟醉复醒，一湖烟水淡冥冥。自怜吟鬓新添白，强学游人去踏青。足迹未经龙井寺，梦魂常绕冷泉亭。何时携手同登览，花满乌纱酒满瓶。
鸨儿原不及娘儿，聘结槟榔喜未迟。分得后生查亩仔，白头无复嫁尪时。
忆昔谪居炎瘴地，巴猿引哭虎随行。多于贾谊长沙苦，小挍潘安白发生。不准拟身年六十，游春犹自有心情。
十年身被白云留，见尽青山到白头。微雨数峰孤磬夕，半林残火几家秋。风波不系袁宏棹，鱼鸟相怀谢尚游。闻道将军戎暇日，偏能看画想沧洲。
班葛才华尽冠时，如何褒贬两参差。八公并号翀霄客，谁作当年诣吏辞。
云归在高岭，人见是无心。矫矫将栖鸟，遥遥傍故林。南方虽有暖，腊月易成阴。惟恐多风雪，幽期未可寻。
寂灭身何在，门人隔此生。影悬尘已厚，塔种柏初成。溪院秋先雪，山堂古有精。当时挂锡处，树老几枝倾。
历历黄图绕帝畿，幽燕从古奠丕基。辽金事去千年久，剩有斜阳似旧时。
南泉打破闲家具，浩浩诸方作话看。今日为君重举过，明明历历不颟顸。
?车既工。?马既同。?马既好。?马既?。君子员邋。员邋员斿。麀鹿速速。君子之求。??角弓。弓玆㠯寺。?驱其特。其来趩趩。????。即䢩即时。麀鹿??。其来大次。?驱其朴。其来䢱䢱。射其?蜀。
一片流霞，十分春色，芳菲无限娇妍。最怕花风摧妒，飘碎朱钿。掩映绿杨影畔，依偎红板桥边。料刘郎前度，崔护重来，几许留连。绽枝灼灼，解语依依，东墙窥宋当年。赢得天台寻梦，玉洞迷仙。堪念香君溅扇，凭将园客传笺。看秾华经雨，盈姿浥露，多少缠绵。
去是住时因，住是去时果。去住与果因，无可无不可。
乐全老子如星日，真一仙人似凤鸾。早岁光明均照耀，异时文彩避高寒。低回气类追千劫，邂逅风流得二难。环堵萧然清彻骨，却疑深雪卧袁安。
孤舟横野渚，明月照当空。十年江海意，疑在小亭东。
粉镜交鸾，文窗了鸟。暖红吹度花多少。春人真不负良宵，燕莺分付休惊晓。唤姐桃根，同心苏小。兰襟博得玫瑰笑。明珠十斛掷当筵，听歌只惜人将老。
梦逐舂陵云，手探濂溪水。溪回气若合，万顷清无底。云间无极翁，白发垂两耳。青盖驾苍虬，顾视启玉齿。黄卷千万言，大道直如矢。循环造化机，日月无停晷。采华掇桂英，飧腴窥石髓。䆳谷佩独闻，层崖杖恒倚。觉来户牗空，阶除翠交委。高树移繁阴，閒花落轻蕊。晴光散疏帘，春色侵净几。端坐物意多，萋萋望中是。
四野黄沙何浩浩，凉州城外往来道。防秋半是他州兵，几向穷边增筑城。城头一望云漠漠，不知何处是咸京。汉儿年来娶羌女，羌儿能为汉言语。虽资牧畜是生涯，近学耕锄仍种黍。雪花片片拂毡衣，望见狼烟远起时。将军须臾急传令，满营皆竖长旌旗。月落呜呜吹画角，帐中犹作龟兹乐。
少年相送，正忧思如水，衣冠如雪。君驾箭帆淩沧海，我守故园残阙。黯壁灯孤，封天浪骇，两处心俱折。斑斑重检、那堪衫泪凝血。万感哀乐茫茫，二三知己，馀子真何物。遮莫今宵难决断，恐误中流横楫。何去何从，何时与话，夜雨归时节。大王风起，颓云一角崩裂。
杀机起无象，平陆忽成红。苍生吮猛虎，日驭经纷虹。举目墟里间，但见蒿与蓬。惟有王官谷，于今似画中。
客里东风促去程，沙棠舟小布帆轻。冲人鸥鸟双双起，近水桃花树树明。故喜吴淞堪寄食，不愁江汉尚屯兵。经纶事业成虚掷，一寸葵心向日倾。
百衲新披膝按藤，众魔从此息纷争。笑他鸡足峰前客，犹自区区待下生。
识性低凡故不知，宣传好事却为非。可怜此辈居人世，逆恶求真善不依。
扬雄词赋举天闻，万里油幢照塞云。仆射峰西几千骑，一时迎著汉将军。旌旗杳杳雁萧萧，春尽穷沙雪未消。料得坚昆受宣后，始知公主已归朝。虽言穷北海云中，属国当时事不同。九姓如今尽臣妾，归期那肯待秋风。牢山望断绝尘氛，滟滟河西拂地云。谁见鲁儒持汉节，玉关降尽可汗军。山川险易接胡尘，秦汉图来或未真。自此尽知边塞事，河湟更欲托何人。秦皇无策建长城，刘氏仍穷北路兵。若遇单于旧牙帐，却应伤叹汉公卿。
霜翮排云开，直下孤峰顶。四山无鸟飞，超然见秋影。
酷爱日长萤可聚，几人如古惜分阴。胸中万顷清凉地，莫遣俗尘乘间侵。
鲁有臧坚，矫矫男子。战获齐侯，唁使无死。其谁实来，夙沙卫氏。事近刑臣，义烈所耻。君命祗辱，曷礼于士。抉伤而亡，懦者兴起。安得若人，砥此颓靡。
对年年此日最心惊，回忆断肠时。记天中节后，猛翻炎浪，珠汗频挥。整顿邀凉簟枕，画壁补诗题。不道情天里，风雨横吹。怎奈终宵宛转，祗愁眉损蹙，红泪双垂。听声吞呜咽，万箭簇心悲。但从今、孤怀难诉，拚相思、重见永无期。聊当我、作他乡客，远别长离。
春罗双鸳鸯，出自寒夜女。心精烟雾色，指历千万绪。长安贵豪家，妖艳不可数。裁此百日功，唯将一朝舞。舞罢复裁新，岂思劳者苦。
花影如尘掠地飞，昨宵清梦月同归。与君信有三生约，莫遣殷勤入翠微。
年高雪满簪，唤渡浙江浔。花落一杯酒，月明千里心。凤凰身宇宙，麋鹿性山林。别后空回首，冥冥烟树深。
秋阴漠漠秋云轻，缑氏山头月正明。帝子西飞仙驭远，不知何处作吹笙。
当年诗句已龙飞，重到卢郎梦更非。醉里拿舟醒又止，水天迷渺欲安归。
忆昔走马寻丹丘，醉卧白云溪上楼。黄石桥东两松树，一夜水长到梢头。
年年吟帽客他乡，柳絮飞时日渐长。远树云生残照没，近梅风重早晨凉。桑条带露归蚕室，花片随泥上燕梁。历日又催春色去，田家便有插秧忙。
临川女，日日临川望何处。临川路，前月征人从此去。征人此去九千里，持戈远赴交河戍。交河沙塞窅茫茫，尽是古来争战场。白骨连山中夜月，铁衣倚马五更霜。此时王事好辛苦，将军号令严如虎。一声敌骑寇边州，生死向前无转头。丈夫重义轻生死，动肯捐躯报天子。妾在深闺君在边，何当破敌遂生还。但令百岁能相见，离别寻常安足怨。
千峰排碧落，双涧合清涟。
檐牙啄林杪，华殿浮青红。天风吹泬寥，万籁酣笙镛。木犀已著花，濯濯秋雨中。赪姿出素面，一洗丹粉空。幽香袭巾袂，冷艳栖房栊。迫此芳岁残，一笑谁当供。群仙立通明，矫矫骖鸾龙。相随归阆苑，遗恨寄西风。历历水中榆，地远连玉京。抡材上华屋，袅袅黄金茎。苍官表独立，垂胡交缦缨。根深崖峤壮，势压山岳倾。万牛挽不回，老气空峥嵘。夜半风雨会，岁晚龙蛇升。我来不忍去，绕树三匝行。珍重金石交，待我烹茯苓。
客来问自然，本体已见前。本体何面目？见之亦至难。至难有至易，忘助两无间。两在故不测，而乃疑于天。
衣钵真传道独尊，何年镇幻此山门。留衣人去堂犹在，瘗舌坟空迹尚存。老树笼烟侵岁月，落花啼鸟自朝昏。要知不二门中事，共把残碑细讨论。
紫坛云暧，绀幄霞褰。我其陟止，载致其虔。百灵竦听，万国咸仰。人神咫尺，玄应肸蚃。
因病经旬不赋诗，无诗病思转难支。今朝诗句未成了，已觉全无病可医。大田非但仰梅霖，百亩园中受赐深。著子榴梢珠迸火，放花栀树玉抽金。木芙蓉绕岸傍栽，水芙蓉满池内开。池畔忽生寻丈叶，引花穿岸入丛来。黄昏桥上据胡床，青霭濛笼总是香。未说居閒南面乐，且乘北面十分凉。
佛住三朝恐爱生，人归一岁岂无情。乡亲乡友销魂地，岷水分为陇水声。
青青麦陇发华滋，烟雨微濛望亦宜。林冻乍消飞燕雀，涧泉初暖浴凫鹥。千家城郭春偏丽，百叠云山翠转奇。最是旅游思道路，目悬钟鼓报晴时。
端溪下峡急如弦，乘兴东移访戴船。彩笔载来敲片玉，灵符飞去集群仙。清晨望气三山近，永夜论心一榻悬。霞里香林好留客，共营南亩种芝田。
沙头二水分东西，树影横斜高复低。轻烟笼络半隐见，径路无媒春草萋。老人一望眼无力，倚杖花间闻鸟啼。何如呼酒对鸥鹭，宠辱都从醉后迷。
桃李繁华，芰荷清净，景物相继。霜后橙黄，雪中梅绽，迤逦春还至。寻思天气，寒暄凉燠，各有一时乐地。如何被、浮名牵役，此欢遂成抛弃。如今醒也，扁舟短棹，更有篮舆胡倚。到处为家，山肴社酒，野老为宾侣。三杯之后，吴歌楚舞，忘却曳金穿履。虽逢个、清朝贵客，也须共来一醉。
梁王昔全盛，宾客复多才。悠悠一千年，陈迹唯高台。寂寞向秋草，悲风千里来。
由来相爱只诗僧，怪石长松自得朋。却怕他生还识字，依前日下作孤灯。
入夜思归切，笛声清更哀。愁人不愿听，自到枕前来。风起塞云断，夜深关月开。平明独惆怅，落尽一庭梅。
深夜槐风析酲惺。露荷凉气满西庭。凭栏小语花梢月，缓步偷拈石上萤。秋意早，暑衣轻。殢人索酒复同倾。大家沈醉还高枕，一任西楼报五更。
年来惟好静，始觉解天韬。山月閒相照，春风淡自陶。床头储浊酒，镫下有离骚。算尽人间著，无如闭户高。
一径来东崦，茅堂竹映扉。莺声寒尚少，樵响午犹稀。苔雨漫棋局，萝风入桁衣。爱君能赏静，才到便忘归。
禹山山下是吾庐，坐处常安数卷书。族近弟兄相聚密，家贫朋友欲来疏。临窗种竹堪延鹤，向水开门可钓鱼。莫羡贵人连甲第，一生能得几时居。
国节移全晋，阶符应列星。新开大幕府，俗号小朝廷。风偃殊邻服，威加绝塞宁。归来烟阁上，肖象炳丹青。
万里清秋叶未黄，晴窗晚日读华章。始知大海风波日，犹有高人薜荔裳。
闻君陌上来，歌管沸相催。孤月连明照，千灯合暗开。宝装游骑出，香绕看车回。独有归闲意，春庭伴落梅。
閒日还宜对酒销，荒园扫径喜相邀。花因娱客和烟湿，云为催诗挟雨骄。兴到尚能呼五白，病馀今亦饮三蕉。欣来白社同声侣，丛桂山中不待招。
自从踪迹落人间，荏苒韶光迟尔还。此日登临同驻足，百年天地几开颜。半空筋斗何妨打，上界仙人一任闲。独向程门怜上蔡，祇能攻出利名关。阖辟乾坤向此间，振衣千仞未应还。歌回白雪堪成谱，药到黄芽可铸颜。浪去繁华徒自扰，秘来符箓不书闲。帝阍莫更重排叩，虎豹憎人上九关。
过湖见远岫，澹若横碧烟。晨蔚动霁晖，春滋涵雨鲜。人世那有此，必疑是庐山。宿惊恍未定，欲问无暇言。落日泊四望，诸峰森在前。老夫急亲指，舟子答果然。平地起屏障，倚空开旗旃。潜抱秀润质，不露奇怪颜。乃知名山尊，未与凡岭班。严重王公体，雍容德人贤。何必出锋锐，要骇俗子观。坐令我生敬，瞻仰忘忧端。更待孤月出，开篷望晴峦。
画省开边鄙，郎官选俊才。臂鹰过雁碛，走马上龙堆。气候调中律，星辰接上台。何当瓜及日，却向晋陵回。
书生赋分合穷愁，官与休辰不肯休。清晓犯寒开省户，谁家见雪似瀛洲。烂银宫阙云端见，素柰园林月下游。说与南湖张秘阁，速来同直道山头。
君去炎方远，行行万里馀。渐惊南瘴酷，益见北人疏。山谷藏雄虺，溪潭养鳄鱼。秋风雁不到，何处俟归书。
能询天宝乱从生，林甫专权罢九龄。刺史权才除柳泌，金丹燥发命随倾。
紫箫声彻凤鸾飞，雏凤呈祥世所稀。二品褒封蒙异数，百年伉俪竟同归。理财久擅韦公誉，断织犹存孟母机。七尺穹碑昭不泯，西川山水亦增辉。
春着湖烟腻，晴摇野水光。草青仍过雨，山紫更斜阳。
北牖厌高卧，西山思胜游。诗人少题咏，物色尽分留。小憩青城夜，幽寻丹景秋。何人与同往，二老实风流。
暮春和气应，白日照园林。青条若总翠，黄华如散金。嘉卉亮有观，顾此难久耽。延颈无良涂，顿足托幽深。荣与壮俱去，贱与老相寻。观乐不照颜，惨怆发讴吟。讴吟何嗟及，古人可慰心。东邻有一树，三纪裁可拱。无花复无实，亭亭云中竦。隙禽不为巢，短翮莫肯任。忽有一飞鸟，五杂英华华。一鸣众鸟至，再鸣众鸟罗。长鸣摇羽翼，百鸟互相和。
成器屈虽深，君门幸许临。卷时怀劲节，舒后抱虚心。就曲全保，能刚匪侵。倚身当尽力，不欲负工金。
内相家中蒙贵儿，华堂客至每先知。今朝洗面还过耳，故写新图开阁诗。乳犬垂头傍竹门，低回似恋主公恩。中宵莫学篱边吠，风满山花月满村。玉策金鞍丝辔轻，长秋阴里一长鸣。争如此马无拘束，细草香沙自在行。熟睡狸奴脚未伸，灯前黠鼠窃莲频。儿曹恐有张廷尉，莫太狼贪不畏人。长乐陈翁画龙手，今君法得古人多。崭崭头角欲飞去，风雨三江秋水波。白石青蒲春水生，夕阳锦羽照沙明。戏拈画笔知何处，柳外池塘艇子轻。陇头春树拂云红，学语声娇弄晚风。上国秖今辞远贡，莫愁彩羽闭雕笼。珥江驿里可张罗，得食阶除任意过。应是厦成相贺竞，衔环底用感恩多。林间百舌谩多言，此鸟娇音不浪传。唤起一声窗外白，东风庭院落花天。
竟欲成村。似曾著雨，第五桥边。盈盈临水寺，脉脉弄晴天。溪痕入画年光惹，醉绕城、荻市茶船。最好雏春乍霁，帽侧襟偏。群峰一笑嫣然。高低影，数行秀鬋堪怜。所袂倚风前。凝薄恚，迎人却又迁延。恼何事，未斜阳，客子将还。终有日、棕鞋笋屐，细续前缘。
阨穷心自乐，寂寞道常尊。老病频辞客，嬉游不出村。淖糜均列鼎，徒步当华轩。不但终吾世，犹堪遗子孙。
奕叶金貂大海濆，风流王谢旧无群。清标突兀麒麟画，彩翰飞翔鸑鷟文。敕勒歌成才冠世，燕然铭就气凌云。宁知逸少将军贵，搦管千花拂练裙。
晴空无一碍，云鸟结霄邻。自顾劳劳者，独驱马足尘。
至元丁丑冬，分覈东川趍。中台二妙霍与张，适与会遇成同途。朝行长林夜守更，语话情切忘崎岖。偶然雪岭滑复滑，驿骑凡劣不可驱。一日凡五坠，五坠之外犹可探骊珠。黄泥满身不足笑，大笑騃仆汝坠汝复来吾扶。相看大咤复相语，谁遣不守君家株。我时酒热气已张，乃谓此亦何足成嗟吁。与君更约明年行，共看夔州八阵图。
琼枝何必问根芽，织席寒门产丽华。寂寞岩阿辉夜玉，幽荒篱落灿仙葩。雪天宜主曾同被，溪水夷光旧浣纱。一笑会登欢掌上，乘风珠唾落烟霞。
铃索沉沉处，幽斋小睡宜。松高知宅旧，树老得春迟。屏曲书围坐，花香梦入诗。捲帘新月好，皎皎在东篱。
我家南山下，种豆觊逢年。沉冥亦晏坐，长咏南山篇。郁郁两佳木，广樾阴已便。飞鸟出其下，中有静者天。驱鸡护蔬甲，促婢饭西田。壶浆聊自劳，濯发蒲涧泉。手把竹如意，高话羲皇前。千古亦旦夕，传者皆英贤。
骚坛吟社久驰声，句法清奇复老成。弹压江湖鸥鹭喜，品题泉石鹤猿惊。天边桂子芳香远，雪里梅花瘦影清。妙语奇言看不尽，海云飞去玉蟾明。
相见一何难，相别又何易。愿君鉴此心，他日莫轻弃。
它日西湖有此僧，年来怕见发鬅鬙。一双眸子清于水，想见新诗我不能。
且看贤哲笑谈间，己意纷逞执一环。天道无穷有分节，不能躐越不能删。
不将鳞鬣舞高岑，怪尔低蟠双树林。岂是毒龙能说法，偶闻真偈顿降心。春深香粉横金界，夜静寒涛绕梵音。借问师游何日返，数枝长偃到如今。
有时不可耐，得意是无言。草色尽情绿，莺声取次喧。低头过石径，高枕憩蓬门。亦是途中事，年来始自存。
远访山中客，分泉谩煮茶。相携林下坐，共惜鬓边华。归路逢残雨，沿溪见落花。候门童子问，游乐到谁家。
陈车遵城闉，振策导广路。仰盻孤云征，俯见流波溯。感念平生欢，岂以杯酒故。群居不自觉，相失增怨慕。川河引舟楫，陵陆旷烟雾。重觏难可寻，努力敷襟素。浮萍恋故波，离鸟思故林。故林既得期，俦侣无遗音。与子共朝夕，奚堪更商参。山河日以邈，霜霰日以深。鸿麟无时至，安能诉幽襟。晤好谅有时，迅节忽载阴。愿言敦明德，白首慰离心。驰车太行坂，北首入楚泽。迷途不早悟，困顿安所适。爵服载忧患，趋者何充斥。流俗日向靡，胡为重濡迹。京尘复何长，不见所缁白。凡骀御文舆，赤骥且辟易。谁能违众好，共整东山屐。长歌逾蓟门，凝眸眺崇京。陵阙何崔嵬，马行令心怦。虽云返乡域，不获偕良朋。劳鹘无劲翮，断鸿有离声。幽期莫可并，沉虑独拊膺。
珊珊珂佩共趋朝，綵仗森严拥戟旄。仙乐奏随方物表，天香飘及近臣袍。风微玉陛春光早，露湿金茎日影高。班退又闻催入宴，宫花簪帽醉葡萄。
再过三家店，还投旧酒垆。重攀红踯躅，争认白髭须。所惜自拘束，无因同拍扶。他年遂卜筑，终为伴歌呼。
锦阵风雌夺葆幢，万群茶火怯宵摐。烧残梁殿缃千帙，击碎鸿门玉一双。十里荷香消汴梦，三山芳草送吴降。扬州婪尾春犹在，小住何妨眷此邦。
一别竟成鬼，凄凉管茂材。已无家可返，犹冀骨能回。南国传烽火，西泠付劫灰。遗骸寻不得，每念不胜哀。
痛史新翻鸭绿江，一篇短裤證行藏。郑娘薄命张娘殉，野祭诗成已断肠。
难将得丧动天常，儋耳安然似玉堂。来往借书仍借笠，不知雨步瘴烟乡。
坐看池底绚霞光，疑是莲花火里藏。借问幻师谁会此，乾坤炉冶炭阴阳。
父子天南两伏波，自娱不复有臣佗。三车礼乐师儒将，一代诗书让雅歌。武库横开临碧海，文昌高坐逼银河。康侯介福因王母，蕃庶从今锡马多。
玉屏松雪冷龙鳞。闲阅倦游人。耐久谁如溪水，破冰犹漱雪根。三年俗驾，千钟厚禄，心负天真。说与苍烟空翠，未忘藜杖纶巾。
风休露欲下，云过月如走。一尊良夜初，万事中年后。大白真仙人，俗客匪其偶。孤斟不成欢，引影作三友。我今笑问影，颇亦解事否。既能随我身，胡不开尔口。倾杯月入怀，停杯月在手。此月岂真月，不饮复何有。
闲居海上几经年，风雨飘摇断复连。伞墩梅花萦远梦，吴中文史感连篇。迎新破旧寻真理，刮垢磨光敢不先。令节如能谋一聚，与君共醉乐陶然。
不上王侯典谒笺，独吟风雪度新年。柴门绝迹无车马，秫酒陶情谢管弦。却老自泥烧药鼎，求閒何待买山钱。喜闻京兆宽租税，白日沉沉祇醉眠。
露滋叶护青枝杪，红孕寒苞早。移来窗下待春归，聊把诗心一点寄芳菲。也怀故土伤离恨？日日风华损。生生无计挽夭殇，泪饯芳魂好去向仙乡。
沉沉仙馆静无风，光动霄衢缥缈中。玄圃暖湔瑶草白，绿窗春绚锦机红。皇天有道开丰稔，诗趣无边入混融。为问兔园张宴处，满堂豪客赋谁工。
平生豪宕意，白发作闲人。倚马心犹壮，屠龙技已贫。酒杯妨病眼，诗卷累余身。勖我真良药，踌躇动远神。
混沌本冥冥，泄为洪川流。雄哉大造化，万古横中州。我从西北来，登高望蓬丘。阴晴乍开合，天地相沈浮。长风卷繁云，日出扶桑头。水净露鲛室，烟销凝蜃楼。时来会云翔，道蹇即津游。明发促归轸，沧波非宿谋。
梅花开送隔林香，郁郁寒松色半苍。若解嫦娥爱年少，龙宫先检染须方。
頖宫本凄凉，庭户无冗长。苍然馀四柏，终日清相向。夫人擅所有，高怀益超放。炎蒸五六月，大厦如瓮盎。凉飙天外来，披拂逾一饷。恍如乘虚舟，破月渡溟涨。严冬众木死，薿薿独无恙。非求造化私，故与冰雪抗。宜亦有神明，兹焉阴所相。
小雨经旬户不开，隔墙青子满江梅。幽禽叶底如相识，睥睨空庭欲下来。三楚浮魂不可招，梦游赤壁夜停桡。朝来快读黄州赋，犹喜周郎得小乔。微官似有不如无，老去因循负壮图。但得诛茅三亩宅，世缘端欲付轩渠。未用欣然念可人，世间那有白头新。出门更复推葱麦，笑杀扶风井大春。
病树难随万木荣，闭门终日自愁萦。绣衣使者知何取，肯向民间问死生。真赏由来世上稀，几人相见不相知。如今一字成华衮，岂识龙章与凤姿。
此渡若非桥，不放众生过。过去现在佛，并西来达磨。皆是接群迷，直指人这个。如今人不知，颠倒成患祸。坚执有为功，善恶争扬播。学道不识心，所以尘不破。若悟即本心，永劫无退堕。说法非干舌，山河大地和。行脚不曾移，举步无空过。如斯妙性空，方与人担荷。大用这无心，非福亦非祸。于中无妄作，不异阿弥陀。法界无别物，一菩提为座。修桥布路为含灵，转凡成圣如行货。游戏菩提谁得知，只恐迷情却放过。大丈夫，莫放过，提起眉毛来继和。大家拍手渡桥来，方笑普庵只这个。咄，开口全音只我闻，桃花含笑乱纷纷。心非遍界真成妄，意净情忘法法真。
小院深沉昼掩扉，薰风注意海榴枝。新诗题罢空归去，不见累累著子时。
一宿复一宿，光阴渐渐促。报你心王道，依智莫依识。依智见真佛，依识入地狱。若沦六趣中，受苦无时足。
家住铜官山，山亭翳修竹。主人游未归，白云满幽谷。山中多白云，栖我亭前树。日暮度前村，又与东风遇。朝下铜官去，暮向铜官归。春风被花恼，满山蝴蝶飞。归向铜官下，长歌采蕨薇。岚光霏翠雨，湿尽薜萝衣。
风帆转眼即长安，好在交游半达官。既有王阳知贡禹，不妨乘兴一弹冠。
径山今日结夏，不分上中下座。健则运瓦搬椽，困则横眠倒卧。谁管你孔夫子李老君胡达磨，善贾者不停死货。
虎士罗立群吏趋，官人端坐如塑泥。儿童妇女尽嗟叹，传言应诺声何齐。思玄先生今古眼，大观晋楚如醯鸡。贫为微官出按县，忍作傀儡随人提。身边立侍两童子，情话终日贪黔黎。自书考语号罢懦，筋力只可供锄犁。治中别驾异令长，似蚁上磨嫌封低。仰天长笑赋归去，欠我百瓮酸黄齑。
无奈良夜永，起登楼上头。鹊翻金殿宿，萤近玉阶流。梧桐老叶恨，芙蓉新蕊愁。婕妤团扇上，那得不惊秋。曾是昔年宠，如今谁与同。秋猎长杨苑，夜幸猗兰宫。琼杯香泫露，翠袖薄禁风。将心与明月，流入君帷中。
条风鼓棹动清漪，夹岸青青杨柳垂。轻转牙樯观易水，波光日影映旌旗。
孤云住处是狼山，云本无心山自閒。老率似云云似率，等閒飞去又飞还。
天作奇峰象橐驼，人閒牧圉肯来过。祇缘顽犷成无用，不识疮肩陟峻坡。
麒麟阁下敞华筵，珠履三千望若仙。芝草遥连萱草秀，寿星高并婺星悬。慈惟瑞霭平安竹，梓舍光分太液莲。更喜桄辰临九夏，好将辰日祝长年。
寇巴东古英雄人，樊渭南今文章伯。用时腹中兵甲森欲动，寂时专气致柔了无迹。萧然隐几人海里，游戏筑台聊尔早。手治磴道洞扉开，云影花光天在水。枕簟江湖步屟间，餐嘘日月扶栏起。凌空东接属玉观，响闸西连尚冠里。中有据梧澹荡人，国论膏肓箴炙俟。得道长生方两瞳，松标婉娈柔童子。日草边琐百函书，总斥令仆海沤如。薄晚相从曲江曲，约我登顿飞霞裾。森森侠侍台边树，育育同观濠上鱼。自是澶渊却敌手，岂但骑鲸跨碧虚。
西北秋风动碧云，经年忽忽惨离群。去辞北阙投新绶，归老东山缀旧文。诗遇惠连须长价，书从阿买可张军。平生胜理思悬解，糟粕徒观愧运斤。
宝阙凌云宴罢初，纷纷归骑遍春衢。灯光月彩留清玩，不觉车前甚宠呼。
却扇情未忍，补衣计当早。骚人爱悲秋，秋色政自好。
玉山道人苍壁立，胸潴万斛松煤汁。吐作千年古怪藤，犹带西湖烟雨湿。元气淋漓草木活，太阴菌蠢虫蛇蛰。须萦翠雾瘦蛟走，睛抉玄珠黑龙泣。神剜鬼刻字崛奇，水精火齐光陆离。天魔擎来帝青宝，鲸波涌出珊瑚枝。墨花酣春马乳涨，醉梦渴想西凉姿。风窗秋疑蠹叶语，露架夜忆虬柯垂。须臾掩卷何所见，月落庭空无影时。
瞻彼绎山，绵绵其麓。爰有君子，乐尔贞卜。有倬斯亭，荫此嘉木。悠悠永歌，衍衍春服。
水为都，云为庐，芙蓉帐，清盖车，霜裾雪襟素襜襦。秋空清，秋雨晴，弋者不来渔翁去，孤翘群泳芦花汀。往来东浦何容与，莫爱稻粱过西渚。渔翁布罗满葭下，潜教媒子来呼汝。罥丝漠漠不可见，羽翰一挂脱不去。汝挂罗，媒子喜，更笑汝愚落他计。
室小才容膝，墙低仅及肩。方过授衣月，又遇始裘天。寸积篝炉炭，铢称布被绵。平生师陋巷，随处一欣然。
长江风景旧闻知，雪里经行亦大奇。官舍荒凉乏松竹，边城清晏少文移。有时怀古登临久，自省无才职分卑。白日闭门还独笑，读书吾亦太营私。
石莲夫子去无还，邈矣何人更叩关。久别林峦知竦诮，重来松竹似开颜。泰山颓后吾安仰，威凤翔时世莫攀。姑射重伤冰雪窈，独看明月满高岩。
飞鸟莫到人莫攀，一隐十年不下山。袖中短书谁为达，华山道士卖药还。
清晨度东关，薄暮曹娥宿。草床未成眠，忽起西邻哭。敲门问野老，谓是盐亭族。大儿去采薪，投身归虎腹。小儿出起土，冲恶入鬼箓。课额日以增，官吏日以酷。不为公所干，惟务私所欲。田关供给尽，鹾数屡不足。前夜总催骂，昨日场胥督。今朝分运来，鞭笞更残毒。灶下无尺草，瓮中无粒粟。旦夕不可度，久世亦何福。夜永声语冷，幽咽向古木。天明风启门，僵尸挂荒屋。
无声有恨只横眉，面对诸公头不低。罪逐三番强苦役，祸遭前度逼妻离。杯中美酒殷红血，步上青云白骨梯。廿载文坛称霸道，惯将大纛作虎皮。
步出夏门，登山望海。峨峨玄圃，茫茫安在。颓阳悬车，夜光在天。安得人生，常保少年。金城之上，十二玉楼。宁有羽翼，以往遨游。仙人宁封，曾饵飞鱼。我非常伯，空思石蕖。青鸐不鸣，黄河未清。太平何时，白发巳生。舜崩苍梧，丘殂东鲁。古来圣贤，皆入黄土。秋风鸣条，春花盈树。时如驷马，超腾不住。何不鼓瑟，嗟哉此言。戚戚多悲，强歌无欢。
中山既星陨，嗣公乃霞升。仁孙藉肺腑，荀息为干城。大义当灭亲，一死以自明。敢援椒风顾，忘此板荡诚。捧心见家王，茅土幸未倾。焉知百年后，崇祀表芳名。
关雎于飞，洲渚之湄。自家刑国，乐且有仪。郁郁芳兰，幽人撷之。温温恭人，哲后求之。求之无斁，寤寐所属。罄尔一心，受天百禄。郁郁芳兰，雨露滋之。温温恭人，圭组縻之。郁郁芳兰，佩服珍之。温温恭人，福履绥之。关雎跄跄，集水之央。好求贤辅，同扬德光。蘋蘩芳滋，同谁掇之。愿言贤德，靡日不思。偶其贤德，辅成己职。永配玉音，服之无斁。洁其粢盛，中心匪宁。荐于宗庙，助君德馨。贤淑来思，人之表仪。风化天下，何乐如之。
孤臣来绝徼，久客滞长安。酒典鹔鹴服，尘生獬豸冠。途穷感嘅易，金尽结交难。惟有匣中剑，西风洒泪弹。
吾庐二黉下，南睇釜山顶。有田不得归，泛泛如萍梗。去年经丧乱，风尘恣顽犷。时移人事迁，衰泪下如绠。披发还故山，去去事幽屏。空山寂无人，白云在高岭。
万里西风吹去旆，满城无奈离情。甘棠也似戴公深。晓来风露里，叶叶做秋声。十载两番遗爱在，须知愁满宜春。楚天低处是归程。夕阳疏雨外，莫遣乱蝉鸣。
疏泬带小雪，皎皎当前楹。暗香袭罗幕，诗怀浩然清。呵手写新句，异彼尘俗情。追咏古帝王，得失相与评。污青究心迹，丹铅分重轻。知我及罪我，愧彼春秋名。寒月照绮窗，囧囧为我明。整襟重自警，凛冽如怀冰。
去年六月雨汗挥，君来款我山中扉。饭颗我如子美瘦，肉山君似文潜肥。遽偕陈子褰裳返，颇慑炎官张伞威。溪亭今日对陈子，磅礴思君学解衣。
行尽千程与万程，谁能退步见严宸。饶渠解释庭前雪，笑彼难除室外尘。翡翠帘前犹是汝，琉璃殿上更何人。直须鹤出银笼外，受用壶天不夜春。
旧喜三周贪好客，争如一叟促归程。长亭日晚相望处，一片平湖泠浸星。
驿马别一朝，阁上话三夜。最恨箬篷船，柔橹当艄架。相思比日车，昼夜转无罅。岂谓经半载，过秋不待夏。馅饼废堆盘，醇醪罢洗斝。年年为友朋，三江历九坝。每云经此涂，如罪流不赦。母老令弟丧，今宁即离舍。道路有高五，駏蛩昔倚藉。渠今复南上，君岂能北下。念此令人痛，泪迸檐溜泻。又闻抱微疴，应坐愁不化。人生老头甜，或同倒啖蔗。莫添红炉炭，肝肺怕薰炙。饥冻过毒矢，日日当心射。家翁做不堪，痴聋术可谢。
梦逐苍龙绕锁闱，寻思到了是邪非。午间忽报鸣銮近，百子池头看射飞。
布谷不耕不穑，巧妇无褐无衣。提壶不可挹酒，络纬宁来贸丝。蜾蠃尧舜父子，鸿雁鲁卫弟兄。斗蚁滕薛争长，狎鸥晋郑寻盟。
东闽川岳会神奇，及冠操存俗巳移。张陆忘年君与我，孟韩知己世还谁。道真自信贫能乐，物候翻怜老易萎。过尽城更寒转寂，月斜孤影雁垂垂。
家在霅溪傍，汀蘋绕舍香。草玄偏寂寞，为客苦恓惶。泽国聊倾盖，春闱早擅场。陔兰行可采，月桂自应芳。税驾临沧海，回辕指大梁。裂裳趋远道，负米及高堂。季子裘虽敝，安仁鬓未苍。明年杏园里，辄莫负春光。
绝代风流士骏奔，感公封植到孤根。云章假宠腾天路，宝画分辉照荜门。末学有心期卒业，不材无地可酬恩。从今礼数千官隔，知复何时奉一樽。
风凄城上楼。
戴义全家未敢諠，十年事往尚烦言。同舟有剑伤孤按，入井无绳赖手援。当日一舟推直道，古人驷马望公门。心知邂逅非容易，恐是先灵诱幼孙。
江上双鱼至，贱躯顿觉舒。正思新雨过，喜读故人书。病久心情懒，年衰意气除。终当归剪烛，不负夜窗虚。
镇日掩书窗，心閒万境忘。汲泉烹苦茗，添火试沉香。琴韵清宵远，诗声白昼长。青编长在手，倦倚竹方床。
清秀过终童，携书访老翁。以吾为世旧，怜尔继家风。淮岸经霜柳，关城带月鸿。春归定得意，花送到东中。
瑞香花，叶如织。其叶非一状，花开亦殊色。或如玛瑙之殷红，或如玉雪之姿容。或含浅绛或深紫，细蕤叠萼芬玲珑。腊后春前花未放，先春独占梅花上。绕枝芳意露毰毸，万卉千葩总相护。曈昽旭日照阶墀，淡荡香风拂面时。初疑沉檀爇宝鼎，亦似兰麝熏人衣。瑞香花，树高三尺强。山杏野杏动逾丈，得以幽丛约馥香。
垂柳垂杨满画楼。谁家夫婿拜红侯。水流别恨花飞泪，金铸相思玉琢愁。春渺渺，梦悠悠。自怜临镜怕梳头。天涯芳草知何处，一点灵犀不自由。
凿开青障启天门，直泻伊流泄汝坟。八节惊涛鼍振鼓，千花宝塔雁翔云。岩隈雨过飞泉涨，谷口风回堕叶纷。龛穴隆穹三像列，楼台华焕两崖分。方陪茜旆来寻胜，不就蒲飧趁茹荤。北里笙竽皆拥从，东山罗绮半酣醺。升堂共睹皤仙貌，策杖同寻古士坟。喜脱貂冠亲野老，幸随态轼附邦君。林峦岑寂真堪赏，市井喧哗渐厌闻。人度长川犹隐映，香销古殿尚氛氲。周生归后兰重佩，荀令行时蕙更薰。晓露未晞珠滴泪，秋花争发锦挑文。群娃散步尘生袜，小舫争登水溅裙。钓叟傍观皆叹羡，禅师迎谒尽欢欣。既无冗局羁闲迹，忍促回轩背夕曛。得向石头溪上饮，从今遂不畏移文。
未战巳能知胜负，戎夷何可抗王师。捷书忽自淮淝至，谈笑从容更着棋。
黄绫写本奏经筵，正是虞书第二篇。圣主从容听讲罢，许教留在御床边。
起行海东洲，重险忽已渡。由来产神奇，政为孤绝故。幽芳岝?搜，修蛰高嶅赴。荒烟凄暗潮，旭日照晴树。似闻蓬莱山，去此特跬步。蟠根迄中立，发乳森外护。紫氛蒸作霞，玄浪激为雾。古穴通若舆，灵文读不句。赤玉舄者谁，黄金阙何处。常疑方士说，未省仙子遇。芝草空汉廷，鲸鱼压秦路。彼犹莫能得，今我独何据。冯夷开水宫，禦寇控风驭。从渠指虚无，此计恐迟暮。
乱蝉声里，一片清愁起。帘卷霞光天接水，容我孤窗閒倚。波摇翠影亭亭，晚风时送荷馨。除却眠沙鸥鹭，两间谁共销凝？
盛德终无逸，元功熟间然。启疆神禹绩，著记帝虞年。桑变旋观海，弓遗杳望天。霸陵无石椁，不改故山川。
陶公卜宅南村里，快雪初晴思一游。树辨微茫来独鹤，橹摇敧侧散轻鸥。墨池绕溜春冰满，尘榻翻书夕照收。相见惘然如有失，掉头吟咏出林丘。
莼鲈乡味忆秋风，君约归期与我同。壮岁未能成事业，依人自信不英雄。苦游梁苑为羁客，愿向江村作钓翁。迢递故山数千里，那堪回首夕阳中。
风动云开净客颜，三千丈石锦烂斑。淤泥不是花开处，擢出天河绿水间。
山中习静未忘言，响接渔樵野曲喧。鹤迹引来寻药径，龙髯香抱种瓜园。树阴娱客频蹲石，山色随僧半堕原。满户晴云团盖宿，填阶黄叶任风掀。
年来多病废幽寻，眼底风光亦倦吟。岁暮情怀伤老大，雪晴筋力试登临。一江烟水分南北，千里云山自古今。杖屦频来端不恶，只愁东望起归心。
暮意歌上眷，怅哉望佳人。揽洲之宿莽，命为瑶桂因。观书术不变，学古道恒真。若作商山客，寄谢丹水滨。
燕市陈情客未还，故人相见慰愁颜。曾迟剑舄京华外，却赋榛苓海岱间。存没诸公皆断梗，乱离九塞各严关。尚须前箸呼闾阊，西望白云何处山。
金令初行已退炎，一琴山水坐垂帘。竹林带雨枝还重，果实经霜味正甜。灿灿黄花娱晚节，萧萧白发映脩髯。人生出处何须虑，静对韦编独玩占。
洞房秋暖不知寒，莫取班姬古传看。自制合欢新样子，更无一日不团圞。
三年蔬水如君少，一片天然孝子心。昨夜三山明月满，不知甘露洒幽林。
侍帝金华讲，千龄道固稀。位将贤士设，书共学徒归。首命深燕隗，通经浅汉韦。列筵荣赐食，送客愧儒衣。贺燕窥檐下，迁莺入殿飞。欲知朝野庆，文教日光辉。
复挂征帆去此都，劳劳终日在驰驱。十旬三上二禺峡，百里连分五岭符。南楚烽烟嗟往昔，东风民物望来苏。关门锁钥须公等，骨气昂藏一丈夫。
支颐独立到栖鸦，送了虚廊日却斜。冷蝶不知时节晚，伶仃犹自抱寒花。
日暮横斜又一枝，水边记我独吟诗。不妨更作江南雨，并写青青叶下垂。
倒景射长林，翠色染树下。流水浅复清，幽人坐如画。
暮江初涨浪翻狂，一叶轻舟泛渺茫。我愧人非跛男子，安能与世作津梁。
清明已过初短宵，春气困人如浊醪。院深人静不知晓，虚堂一枕方陶陶。觉来红日高三丈，竹影扶疏风叶响。披衣散发久逍遥，髣髴枕痕犹颊上。却思昔簉鹓鹭班，每听朝鸡长惨颜。戴星侵月未为苦，冲风冒雨长艰难。何如谪堕溪山里，钟鼓不闻春睡美。先生梦觉本来齐，更与睡乡重作纪。
有幸江头坐，还当唱大风。沧桑原正道，改造本无穷。锦绣山河丽，巍峨要塞雄。新人随处见，何用钓鱼翁。
从来好与天争力，困竭方惭已力微。见事晚于蘧伯玉，今知五十九年非。
端溪泊舟处，今夕待秋风。落叶江波上，啼猿峡雨中。曙将催榜枻，凉已到梧桐。不用津人识，藤蓑自钓翁。
锦字佩囊盛。密意分明。任卿卿我我卿卿。只向人前须讳道，素昧平生。消受得倾城。薄福微名。判将憔悴答娉婷。不是相思空负却，一世才情。
休要逢人诵六经，红泉往事已凋零。向来未坏恭王壁，到处閒摇普化铃。几岁寒窗头也白，两篇新什眼空青。还乡旧识多农贾，那得柴门自掩扃。
泪簌渍红绡，腰瘦宽青纻。一点秋心万里情，说不尽、断肠语。莫被浮名误。回把华年数。天上人间自缺圆，望不尽、月三五。
楚塞吴关望里赊，遥遥云水接蒹葭。秋山何处幽期近，缥缈峰头一片霞。
黄岩万家县，山海界民居。百里蜀中秀，一廉天下无。财多能办否，官满赋归欤。已作青云料，犹惊急急符。县债三年了，乡心万里飞。一身如许瘦，百姓不妨肥。买宅凭谁办，抱琴何处归。诸公竞推毂，稳去著朝衣。
柴桑虽寂寥兮亦扶疏，不孤吾烓兮吾车。纸笔梨枣兮物计，有酒兮聊可与娱。洲寒兮桑落，久阻修兮江淮惨其如昨。鹤怨兮猿悲，灌卉宿莽兮无依。湓城倘可以且泊兮，庐山未趣夫来归。
丰山一何高，古屋苍烟重。开门望吴楚，鸟去天无穷。连山横巨鳌，白水亘长虹。川原郁佳气，自古南都雄。炎精昔季兴，卧龙起隆中。落落出奇策，言言揭孤忠。时事有可论，生晚恨不逢。汉贼不两立，大义皎日同。吴人操等耳，忍与分河潼。夺操而与权，何以示至公。一民汉遗黎，尺地汉故封。守民及守土，天地与相终。不能禦寇雠，顾以寇自功。既异鸿沟初，又非列国从。一券捐半产，二祖宁汝容。端本一已失，孤唱谁当从？至今有遗恨，庙柏号阴风。旧闻清泠渊，天籁如撞钟。山径野人语，诞幻欺孩童。开元有乱阶，鹿饮温泉宫。黄猿何为者，乃尔能啸凶。乾坤之大音，久郁理当通。清箱旦夕落，伫尔惊群聋。
昔来南浦日，此地只孤城。黾勉行吾拙，艰难任世情。有心筹国用，无力赡民生。赢得清风去，飘然两袖轻。
忆昨长安元夕来，五侯弦管上楼台。已见炬如千树列，更看灯似百花开。龙岫层城接御沟，香车宝勒夜深游。花坊竞买千金带，绮陌皆悬五色毬。夹路香尘夜不开，万人争道看灯来。金波宛转千门里，银汉逶迤一道回。紫禁烟花一万层，鳌山云里见崚嶒。繁星散作宫中炬，明月来为殿上灯。白马金珂上苑东，六街歌舞散香风。豪游已作三年梦，愁对春灯此夜红。
仙人鼓棹空中举，飞上重岩斟桂醑。夜深沈醉堕岩前，忘却仙舟在何处。七尺寒玉凝紫脂，沈香之号恐传疑。波间似有蛟龙护，月落澄潭雾起时。至今陈迹已千载，苔纹藓绣生幽采。行人日日见仙舟，仙舟日见行人改。吁嗟乎！化工奇谲何所无，儒生鲜见徒惊呼。君不见昔人凿井逢篙楫，年月犹书吴赤乌。
百战孤城八面摐，云梯摇撼卫旌幢。忠知天日原无二，义薄云霄竟叠双。绝粒七旬甘死守，同枯万骨不生降。可怜宝马姬僮毙，饮血登陴尚力扛。
送汝木兰桡，高天正泬寥。枫行扬子岸，柳折灞陵桥。丽赋三都擅，狂名六馆饶。东溟聊一息，奋翮上扶摇。
行溯湘江氛暂避，居邻岭峤瘴常蒙。四时多雨贫粳稻，九月无霜陋菊枫。独客倾樽犹此日，昔人吹帽是何风。登高不禁频低首，凡楚存亡深念中。
凌风却月尽荒邱，何逊多情恋旧游。借问弄珠来洛浦，能如骑鹤上扬州。年年春到催花发，处处风吹逐水流。回首别离心欲折，数声长笛倚危楼。
江头雪霁冰河折，日照江光动春色。青丝快马踏香泥，画鼓方舟送行客。已惊柳叶大如指，忽见梅花飞著额。草根青软湿针毡，枝头绿淡摇金碧。眼看客子过淮南，春逐樯竿起江北。客帆渐远春渐深，一路浓香慰行役。悬知上日春更好，桃李漫山献红白。何时我亦下沧浪，把酒兰亭访今昔。
桃溪春水绿如苔，溪上红桃夹岸开。乳燕掠将芳草去，子鱼衔出落花来。田中黍稷随时艺，雨后桑麻绕舍栽。此日逢人休问语，生涯闻已半蒿莱。图中想像晋桃源，问著桃源不敢言。只道乱来无境土，谁知静里有乾坤。年深莫辨烟霞迹，洞古犹粘苔藓痕。吟杖懒随刘阮去，漫寻春色到柴门。
兰叶始满地，梅花已落枝。持此可怜意，摘以寄心知。
残春始抽芽，首夏已敷绿。空枝变繁阴，造物信神速。童童覆短墙，密密连深竹。扶疏团爽气，秀整厌群木。鸣琴音下上，和雅奏琴筑。亭年影途清，吾亦爱吾屋。身閒百忧无，意适万事足。此乐何以酬，床头酒方熟。
使君难得此身閒，过往何曾药驻颜。三载莼鲈黄歇浦，十年蕉鹿皖公山。耽吟岁月心难老，逐客星霜鬓易斑。倘似渊明晋徵士，淩云高鸟倦飞还。弈棋朝局暗成嗟，举目河山又一家。官伎惊呼沈家令，故侯思卖邵平瓜。待收榆景情非晚，重问桃源路转差。拟托新词寄欣赏，知交沦落遍天涯。
薰风幕府上隆中，想见旌旗照日烽。绝塞江山元自若，故都京洛岂难通。古今只有时艰阻，贤否宁无志不同。羊陆规模亦深远，因言为我寄元戎。
不知鸣玉溪山下，何似仙娥水石间。免被寻常桃李妒，自开自落隐商山。
初阳台迥出烟霞，后乐园荒噪乱鸦。仙令飞升仍有冢，相公赐第竟无家。阁光蘸碧岩围竹，云气蒸香坞焙茶。剩有苏公遗刻否，重来石壁剔苔花。
清晨谒承明，百官仍依依。回立讯中使，君王何时归。
握节来金马，飞刍上木牛。能令天粟雨，故作地钱流。望实倾三馆，贤劳阅百州。寥寥千古恨，零落掩山邱。萧散乌藤杖，风流白接离。分茵前席满，载酒后车随。食鼎罗千指，歌钟拥十眉。凄凉今夜月，空照习家池。老脱尚方舄，门悬刺史车。真成弃竹马，直欲换金鱼。岁事千头橘，生涯万卷书。流芳知未艾，兰玉满阶除。
东阁何郎，记当时、曾赏旧家红萼。彩笔赋诗，绿发簪花，多少少年行乐。自从惊觉扬州梦，芳心事、等闲忘却。断魂处，月明江上，路迷天角。老去才情顿薄。奈客里相逢，共伤漂泊。洗尽艳妆，留得遗钿，尚有暗香如昨。岁寒天远离杯短，匆匆去、孤怀难托。向花道，春来未应误约。
吴人惜燕骏，燕马卧吴家。毛骨从前贵，关山欲去赊。草深闲楚泽，力尽忆胡沙。御史乘来久，时逢避路騧。
皇泽均普，群生遂。万宇和祔，讲天津、合祭圣宗神祖，八音钧奏谐节。堂上荐鸣球，琴瑟击。越布濩、霜空静，月华凝、光景蔼蔼。纷纷晓霞披。和铃作、鸾舆回。天人共睹，庆无疆、祚崇明祀。五辂驾、腾黄纯驷。旗常扈跸严环卫。公卿奉引，虚徐驰道，祲容靡。葱葱郁郁，祥风瑞霭。发天光旖旎。锡羡丰融，漏泉该浃，上恩遐被。群心豫，颂声作，皇德至，侔乾贶，浩浩霈。
三十年华一瞬中，汝今而立我成翁。关山遥隔频烦雁，琴瑟相谐诗兆熊。建国持身能俭约，致知树志效工农。明朝喜看春梅发，聊藉诗筒作酒筒。
王爵无细大，得请即为恩。君求户曹掾，贵以禄奉亲。闻君得所请，感我欲沾巾。今人重轩冕，所重华与纷。矜誇仕台阁，奔走无朝昏。君衣不盈箧，君食不满囷。君言养既薄，何以荣我门。披诚再三请，天子怜俭贫。词曹直文苑，捧诏荣且忻。归来高堂上，兄弟罗酒尊。各称千万寿，共饮三四巡。我实知君者，千里能具陈。感君求禄意，求禄殊众人。上以奉颜色，馀以及亲宾。弃名不弃实，谋养不谋身。可怜白华士，永愿凌青云。
璚林玉蕊花如玉，万缕冰丝缀金粟。冷风吹动碧梧英，绣户雕阑霭奇馥。何年此地来仙姝，耸耸女冠三小奴。霓旌羽节云际下，霞绡雾縠空中居。白鹇飞飞白鹤舞，孔雀长鸣唤鹦鹉。苍松翠竹白云深，彷佛瑶池降王母。王孙善画盖有神，綵笔幻出真天人。蓬莱弱水路不隔，愿献枫宸万寿春。
远人莫愁行路难，故乡万里应须还。明朝得风到池口，回首不见蛾眉山。
历尽巉岩经沧海，一波未平一波骇。经尽波涛涉崎岖，一崄未终一崄踰。我行已过千山万水路，胸中空有明月珠，眼中空有方壶图。回头试说风尘事，疲于津梁否耶无？初入鏖战荆棘里，心似荆卿怀利匕。怵惕谈笑两有馀，水濡火热气不靡。下场蹭蹬涉关津，风云泥涂在一身。方把心情惊爨尾，又将况味尝劳薪。归来秋风飒飒鸣，耳边犹有波浪声。无端霹雳空中下，报道孙山名下名。自是文章憎命达，利锁名缰苦难脱！雷焕剑藏十年光，卞和玉受双回刖。萧萧飕飕寂静间，君书寄来自前山。大罗误传青鸟信，激水若怒蛰龙蟠。君遭与我俱落拓，君更穷途受飘泊。人生无数翻覆事，吹箫莫唱「声声错」！聪明本与命为仇，华亭老子倒骑牛。想其睥睨人间世，习见积薪颠倒成玉邱。君不见驽马立仗在御阶，骅骝骐骥骨如柴。又不见野雀献瑞上玉堂，麒麟鸾凤惊不祥。笑余枉学屠龙技，技成三载无所试！与君相倾杯酒中，酒酣一座生雄风。与君相话夜灯下，灯残千里知音寡。去日得交张汝南，把臂共发千秋谈。汝南已死不可作，辄作栖风苦雨不可堪！琴书几席时相贶，雄心因之减二、三。此意惟君得深悉，今日徘徊无所质。一纸遥寄王郎歌，明日云山相对出。
弱水蓬山到者稀，凌空须仗羽轮飞。群仙拍手山头笑，笑我漂零胡不归。穷巷无人车辙稀，寻巢燕子故飞飞。似嫌茅屋太低小，广厦千间欣有归。杏坛铿尔瑟声稀，剑佩三千羽盖飞。独对春风吟咏处，从今愿学舞雩归。
曳佩遥辞尺五天，息机且问汉阴田。洛中旧盛耆英侣，海上元多服食仙。定拟渊明三益咏，不传平子四愁篇。此归访学人非少，白发还堪比伏虔。
九庙神灵在，銮舆暇豫回。徒劳赋黄竹，祇见却龙媒。凤历占千祀，鸿私下九垓。悬知歌吹入，高宴柏梁台。
野步随吾意，无劳问是非。风莺移树啭，江燕引雏飞。一径入寒竹，千峰驻晚晖。幽怀在天末，何要更忘机。
萧萧秋径晚霜馀，寂寂风帘向月疏。浊酒旋沽还对客，小楼翻盖且藏书。云边露白鸿犹去，栋里巢空燕不居。欲向寒花问生事，为谁收卷为谁舒。
裁制削青筠，纤纤状可珍。助灯虽有力，举用实由人。破暗如无怠，资明敢顾身。窗间傥勤学，终夕愿相亲。
眼眶才落此湖光，却叹身如湖里航。破浪只销心上稳，乘风何必望中洋。浃宵飞渡真为策，泛月归来不用忙。许国有怀如李泌，孤城明日是端阳。
霜满珠帘月满天，凤城挝鼓夜悠然。风尘宦况淡于水，山海归心急似弦。一醉清宵冥世态，五更银烛揽愁眠。蓼虫合是忘辛物，白首衰颓恨未前。
兰槛风微，苔阶月靓，暗香浓透银屏。模糊一片，碎玉织帘旌。添绣罗襟如画，阑干内、细踹芳馨。凝眸处，交枝并蒂，满地不分明。春痕。谁摹绘，珠钿掩漾，庭院珑玲。渐露光零乱，金翠斜横。看到蕙酥兰困，行吟处、夜色瞢腾。空留得，烟疏云淡，寂寞映娉婷。
稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠盌，自有色如银。
银河欲坠花影湿，小楼夜半东风入。绣帘卷断金凤凰，玉人独抱凉蟾泣。琐窗往来云气旋，双成驾龙出紫烟。粉蛾空老屏风边，有石莫补离恨天。
忽疑前夜风雨急，苍苍乱木蟠虬龙。枯藤老骨化不去，络索倒垂烟露空。
瑶弦纤缕合欢床，暖压红钱小洞房。梦觉秦楼分翡翠，日沉湘浦断鸳鸯。妆钿宝月明珠缀，腰带盘云瑞锦囊。十二斜行金雁柱，碧沙如雾掩秋香。
嶓冢岷山两不分，登楼极目水沄沄。仙人许我借黄鹤，何日从君飞白云。终古梅花无数落，到今玉笛几回闻。沃焦一发横沧海，饱看东流正夕曛。
男妇呼深树，盘餐聚一村。蝇蚊庭草湿，星月路泥浑。晚斋犹占雨，人眠不待昏。还期集余力，苗影接山根。
晨星朋辈鬓皤皤，回首前尘一剃那。试看儿童都长大，始知人世阅来多。
勋名一代俱称首，将相三朝愈饬躬。雅意自安台鼎外，群生长愿化钧中。破除白发留宾醉，收拾黄金济士穷。旧邺山川齐寿考，秀眉何独鲁龟蒙。天地开秋气兆凉，当年大昴降星芒。溢城鼓吹迎恩赐，倾府衣冠望宠光。马出上闲牵骏足，衣颁内府叠浓香。令孙今日方传诏，更待曾云捧寿觞。
闵雨长歌云汉什，得秋䞉有大田风。新凉病骨逡巡健，野水渔舟远近通。清梦有徵多胜事，旧题无处不尘笼。扶携拟踏西皋路，共采芙蓉带路丛。
红粉深知只刹那，思修无路證三摩。分明璎珞金针现，一瓣莲花度普陀。
莫怪朝来泪满衣，坠毛犹傍水花飞。辽东旧事今千古，却向人间葬令威。
昔驾轺封北护边，已惭星鬓久凋年。御炉香外抛晨谒，刁斗声中废夜眠。梁雪送残他日赋，郭舟谁共此时仙。思归未敢贻公念，更办秋怀敌露蝉。
黄绶归休日，仙郎复奏馀。晏居当夏晚，寓直会晴初。露散星文发，云披水镜虚。高才推独唱，嘉会喜连茹。月色摇春闼，香烟霭暝庐。千门传夜警，万象照阶除。少孺嘉能赋，文强阅赐书。兼曹谋未展，入幕志方摅。为奉灵台帛，恭先待漏车。贞标不可仰，空此乐樵渔。
忆自公归后，吾人切去思。即看今日论，已断百年期。贤哲谁无毁，行藏更弗疑。受知惭浅薄，未有答恩私。欲识黄洲贵，今看孰与同。谁能于宦满，犹只似儒穷。天道终当定，人言久自公。英标看骥子，会拟振家风。为问黄洲隐，何惭绿野贤。閒情渺烟水，高兴薄云天。道在宁论贵，身轻即是仙。曾闻极玄思，注得卫生篇。浩荡黄洲上，超然谢世喧。水禽时近榻，俗客不过门。憩石云生袂，唫诗月满樽。浮荣亦何有，勘破底须论。久别情何极，相逢话独长。世途嗟蜀道，心事付沧浪。问我幽栖地，添奇水石旁。无由得公去，重醉旧茅堂。
一代遗民痛劫灰，闻师从听笑声哀。滇边山色俱无那，迸入苍浪泼墨来。
直节老犹坚，棱分四角全。自缘生处别，不逐世情圆。夜倚闲看月，春扶醉上船。只愁规漆者，本体失天然。
曾尝玉皇碧琳腴，不醉长安市上酤。饮湿先生今已矣，啜醨留得与门徒。放逐江边长苦饮，壶浆尚敢较醇醨。中都光禄多新酿，不解随人得一卮。
夔皋不著书，周召不决科。端坐庙堂上，四海臻泰和。此道固如是，后来文艺多。嗒然空山中，独抱明良歌。
白氏草堂元自葺，陶公三径不教荒。青蕉雨后开书卷，黄菊霜前碎鹄裳。落日看山凭曲槛，清风谈道据胡床。此来遂得归休意，却莫翻然起相汤。
愚氓扰潢池，艰难亦常态。簪绅有包藏，事异吁可怪。豺声久伺乱，鲸戮终何悔。游言张凶焰，巧谍移机会。初如卵壳微，跐践悉糜碎。养成羽翮雄，飞掣韝绳外。剪锄淹岁月，螫毒弥疆界。向来诘端由，罪白不容盖。南冠囚载路，东市诛其最。隆宽俗与新，侥倖汝勿再。
书堂名博士，得见未恨晚。发挥紫阳论，登峰造其巘。仕得四十强，程方九万远。北山勿移文，秋桂芳风遣。
转瞬无端六十翁，少年同学几人逢。与君差幸步仍健，直上天南第一峰。
黄尘不动午风喧，负郭人家水灌田。山下桃花山上雪，柳烟笼到寺门前。出关那识春风面，沙拥车轮雪啮毡。何意伊州城一角，暮春恰似早春天。
黛角棱分，山尖样软，浅涡双亸。界破花钿，何曾用梳裹。酸来自拥，刚配得、目低眉锁。婀娜。芳缕乍迎，胜樱桃含颗。凝脂欲涴，搓粉无痕，遮他杏衫可。攀枝臭蝶，宝鼎拨新火。为问镂金带，拭涕背人知么。感嚏频应是，思我好春闲坐。
妾生原只如团露，独抱幽香荷叶住。池塘风咽有清愁，强忍长宵寒与苦。远村鸡动天垂曙，灿烂初阳惊一顾。分明点露夺隋珠，争取霎时身失处。
云散。云散。斜阳又来深院。轻风频弄花枝。蛱蝶团如绾丝。丝绾。丝绾。刚被卷帘人见。
凤阳中都地，山水秀而平。赤气光腾后，犹能生俊英。五马亦高贵，一笑澹无荣。乃知天下士，但欲乞身轻。
春露才濡夏木阴，感时扶病几沾襟。拂龟自信颜含命，奉檄空劳毛义心。虫蚀旧书青竹断，斗含遗剑紫虹沉。汉廷更有何人问，万石君家德最深。
岁暮疴来两可憎，寒炉更受冷风侵。窗前叶正争垂死，泥里根应梦永生。去去无回驹过隙，依依不舍水洄文。马箠欲挞髑髅问：使子重来怒与欣？两载孜孜事已松，茫然却立思丛丛。忍将赤血青丝岁，抛与黑毫白纸中？笑骂由之输厚脸，马牛任唤有孤衷。唯惭才退垂空腹，拟嚼蠹鱼酣此冬。
行到泾州塞，唯闻羌戍鼙。道边古双堠，犹记向安西。
相思入水中，化作相思水。水不上西滩，水令相思止。相思入酒中，共放奇香气。泼酒浣银笺，即见相思字。
蚊觜生花夜更长，睡乡蝴蝶正悠飏。山僧不恤秋眠熟，连打钟声到枕旁。
长安今夜月，留客此堂开。影落清樽里，光从玉殿来。苑花添帐望，邻笛助悲哀。幸接仙郎饮，高歌愧尔才。
如含瓦砾竟何功，痴黠相兼似得中。心系是非徒怅望，事须光景旋虚空。升沈不定都如梦，毁誉无恒却要聋。弋者甚多应扼腕，任他闲处指冥鸿。
四月十五日结夏，老鼠入饭瓮。七月十五日解夏，乌龟上竹竿。诸方恁么，净慈不然。翻身透出竿头路，开眼掀翻瓮里天。咄，两段不同休寐语，机先鹞子隔驴年。
孤陋书生宽见闻，西来端欲扫儒门。怀人久作周公梦，访道欣闻孔子孙。书为爱民成再奏，泪因忧国有双痕。休论身世无穷事，但愿常陪北海尊。
胜景更新数步间，北山游得对巑岏。凭阑愈觉双峰峻，极目无涯六幕宽。特出喧卑资旷达，所临高远壮游盘。炎蒸此地为清暑，莫厌攀跻磴道难。
唐人作丞相，分当食万羊。不知苦辛者，但取充饥肠。祇今天下宰，圣明登俊良。勿言公孙俭，布被意何长。
鼋趺螭首立重玄，沦落蛟龙百尺渊。大手似闻皇象笔，老僧空记赤乌年。华飞三阁竟萧条，万木江南一夜凋。独有祯明缨络桧，霜皮剥落气摩霄。名缁神异肯炊沙，钵里蜿蜒喷浪花。漂海不随虾国去，渡江还为老渔赊。东土高僧大梦还，讲经犹刺雨花台。天龙去尽香云散，满地松阴长石苔。东吴内史晋长城，沪渎千年壁垒平。莫向月明悲往事，即令沧海已尘生。涌泉亭子小冰壶，老蚌胎寒露溅珠。只许鲛人弄明月，懒随龙叟泽焦枯。吴淞古渡水如烟，十里芦花雪满天。一苇可航还自许，老僧应不泛虚船。长松钜竹翠敷腴，爽气清含雨露濡。不异茅君主句曲，尚容元结隐猗玗。
渐觉人心望息兵，老儒希觊见澄清。正当困辱殊轻死，已过艰危却恋生。多难始应彰劲节，至公安肯为虚名。暂时胯下何须耻，自有苍苍鉴赤诚。
虚堂静院昼垂帘，朱墨分曹宪令严。兵卫重行皆雨立，文场何处覆星占。岂无威凤翔寥廓，定有神蛟起蛰潜。自古河汾多俊乂，会看异业佐轩炎。
海国山四围，繁华坐消歇。楼观沉夕阳，鸿雁下秋色。水边无丽人，石上多古刻。感此暮归迟，秋露满山白。
晰晰燎火光，氲氲腊酒香。嗤嗤童稚戏，迢迢岁夜长。堂上书帐前，长幼合成行。以我年最长，次第来称觞。七十期渐近，万绿心已忘。不唯少欢乐，兼亦无悲伤。素屏应居士，青衣侍孟光。夫妻老相对，各坐一绳床。
由来行所学，最是得时难。春草书带绿，东风御柳寒。金炉烟喷晓，玉署漏声残。献纳丝纶样，流传盛代看。
真盐铁使有云来，多少人怜白朴才。合趁闺班高处籍，尚携檄笔外间台。劳君海怪探龙颔，赠我厨珍得豹胎。又俸前诗清似水，通群辟尽锁窗煤。
书羁旅，谱慢始耆卿。春柳汉南多画本，喜从行役写閒情。小令偶天成。
秋声恶。秋云薄。花阴渐上阑干角。依稀见。分明怨。梦警琼楼，露梢风乱。心无著。愁难说。月明又负婵娟约。教谁管。凭谁遣。夜香尽冷，人天同远。
坐深凉露湿征衣，星聚人间此会稀。共道鹓鸾依北阙，谁怜乌鹊又南飞？烟销六代无新曲，潮落三山冷旧畿。他日停云念吾党，那能不饮醉方归？
饮者之名历代传，刘伶李白酒中仙。六旬花甲须臾事，人世几何享百年。
绿杨飞絮草铺茵，到处春光随意新。几个道傍留别客，万重山外远行人。凄凉幽鸟唤残月，狼藉野花伤莫春。酒薄无由求一醉，更堪归鸟过来频。
杳杳穷魂，冥冥长夜，沉沉莫辨年龄。全无知识，何处问亲情。一自飘零浩散，空愁苦、宁得超升。同垂救，巡门拜覆，乞纸复抄经。明公宜省察，慈悲愿广，福利咸增。感三天诸圣。悉副微诚。火翳翻为莲沼，恩光射、枯骨回灵。皆遭遇，永除愆过，悉得悟圆明。
晨光结晴霞，林旭遥相著。荒桥阻车辙，谷转每前却。中峰忽屹立，攒空利如削。稍登乍眩旋，回睇更辉㸌。岩留太古树，涧蓄长生药。却穿阴磴苔，楼阁倚天豁。木末辨觚棱，云端识赭垩。欻临清净宇，万想皆摆落。万松争到门，千年不可计。九枝苍龙蟠，动卧非一势。山气午方合，谷鸣万窍闭。泠泠青飙来，僧梵远相替。花雨散香界，风涛隔人世。璇楹既㛹娟，绀宇亦澄霁。庭翠秋更殷，岩红日初丽。回视来途穷，千盘石级细。九峰势回合，灵境依此选。竹藏溪路深，松覆山殿满。仙坛富芝菌，师塔饱菭藓。鼎气丹雘混，香烟龙虎篆。曲沼觞流羽，蔬厨水通笕。风清鸟声悦，日霁天容善。双趺迹犹存，二青蜕未远。卢师几时去，枯柘经年断。访古足流连，探奇愈纷衍。黄金布初地，大树斜阳晚。古殿耿佛镫，更深还独往。一气失楼台，观空远无象。经梵出云中，寻声不知向。四山合混茫，迥立霄汉上。万缘此时静，下界闻鸡唱。夜气方返初，机怀倏萌曩。豫惜遄晨驾，暂许谢尘鞅。曙色收孤烟，东峰一星朗。
重开混沌见山青，孤峻绝依自结亭。景入佳妆天让补，力能振胜地增灵。松关风响生清籁，石穴花明散殊馨。杯酬神仙呼吸动，水光月色赠新铭。
中边宁谧近如何，魏阙心悬倚钓蓑。佐理自惭匡济少，归耕仍沐宠光多。洵如保泰先桑土，岂乏怀奇待网罗。万里拜瞻颜咫尺，凤梧欣听矢卷阿。
胡蝶来从胡蝶洞，南园先集罗浮凤。凤衰久作接舆歌，昨夜蝶酣庄叟梦。东家西家胡蝶飞，蝶黄蝶白争春晖。罗浮大蝶真凤子，暂憩华堂还翠微。屈生却自翠微出，欲走名都怀道术。卜居未忍便沈湘，修辞莫是身曾漆。藻思如餐婀娜花，翱翔远食琅玕实。神仙之侣不可羁，还待怜才重惜之。文章被服人尚爱，况乃吐纳生神奇。送君凤皇台畔去，去去逍遥君自知。
矫矫云中鹤，刘郎天骨高。文章驾杨马，诗句迈刘曹。意气同明月，交情似浊醪。鼓盆休戚戚，扣角且陶陶。材力矜予薄，襟期羡尔豪。读书俨剥茧，作画快挥毫。得意晨忘食，研求夜继膏。郑虔难再得，潘岳志何劳。秋水怀良友，春风恋绨袍。楼头已绿柳，洞口欲红桃。良觌渺难慰，离思释愈牢。挹青开宴会，诗伯树风骚。昨日欢携手，今朝叹二毛。流光弦上箭，人事海中涛。贫也何妨达，时哉不我操。贾生悲献策，庄子乐观濠。赋命诚前定，忧心空自忉。好携几两屐，去泛五湖舠。白袷人无恙，青山我待遨。何当重剪烛，细酌碧葡萄。
两丸熠煜跳天门，风尻气马无停辕。欲界仙都瓯海里，幔亭自昔曾孙里。神霄高外更无高，神瀵水穷重得水。凌倒景兮乘玄云，搆取清微大赤文。叩洞天兮搜福地，婆娑鸟迹鱼虫字。九曲棹歌丹九转，十年尘土肠为遣。卢敖竹杖亘千寻，黄石阴符遗一卷。回思九陌走黄埃，浮名于我何有哉。渔父桃源岂再来，天公粉本深徘徊。不贪大药七黄金，祗爱清音叶素琴。故人持赠好东绢，仙山属我开生面。布袜青鞋不用将，云鬟雾髻长相见。有美林夫子，偏怜顾虎痴。披图选其胜，卜筑将因之。西岭烟升焚宝鸭，东峰日上苍龙夹。依依蝴蝶梦中归，所欠鹓鸾插翅飞。直是舜耕田巳熟，直缘商战貌多肥。解道仙凡途岂隔，朝凡暮圣忽复易。武夷洞口憩灵踪，紫阳祠畔荒行迹。省雨须从好两星，积风但养摩天翮。宦路无穷素作缁，学人漫看朱成碧。我袖长怀一瓣香，更添下拜岩岩石。
枯木嵌空微黯淡，古器虽在无古弦。袖中正有南风手，谁能听之谁为弹。风流岂落正始后，甲子不数义熙前。一山黄菊平生事，无酒令人意缺然。
石梁不可见，夜梦独迢迢。山好连三楚，云寒尚六朝。师年愁里过，客泪海中摇。浅薄供驰逐，那堪慰寂寥。
暖沙细踏如茵，雪明一线潮来去。青天戴笠，碧波涵镜，四山环堵。海气迎凉，秋阳不炙，午风清暑。似昆池教战，嬉游逐队，惊鳒鲽，轻鸥鹭。形秽故人如故。笑京华、十年尘土。沧溟万里，濯缨濯足，歌残珊树。何用乘桴，只须泛泛，随波容与。怕穿涛破浪，晶宫水底，惹蛟龙怒。
隔林隐约水潺湲，短屋斜蹊断可攀。小倚苍崖人已醉，一汪红叶在秋山。
双凤??向日鸣，羽毛五色著文明。盛时一出为祥瑞，四海从今永太平。菡萏花开照绿波，香红影里浴鴐鹅。飞鸣来去随情性，不向平原畏网罗。牡丹香吐正春深，何处飞来孔雀禽。倾国倾城颜色好，徘徊似有惜花心。缟衣朱顶立亭亭，千岁形模经。啄食定思何处物，玉田芝草正青青。
我还乡里惜残年，君亦南还倦八千。往事追谈殊未已，京华归去惜如前。谢家兰玉通阶秀，窦氏蟾花接汉连。朝市易驯丘壑性，更谁招隐赋新篇。
金轮风火转无涯，震旦观光渡海沙。八万言诠归贝叶，三千世界聚莲花。有缘禽鸟来波第，随喜天人尽木叉。今古少林风月在，闭门常御白牛车。
飞龙氏后史继作，胚胎妍?穷元漠。伐石摩丹示万世，岐阳岣嵝神工错。嬴刘而后何班班，有唐制作留人间。凤翥鸾骞竞翀举，至今落翮成丘山。黉宫前后胪苍碣，或露或覆森森立。窅窱俨如洞壑幽，磊砢半与土花碧。圣经中列崇堂皇，其余篆籀环堵墙。其行隶草各殊势，昭揭日月连星芒。奏置忆自宋元祐，鸿都太学同争购。雪叠溪藤墨凿池，诘朝烟散风驰骤。经石呵护有神灵，诸刻未免随沦冥。或时骊珠抵乌鹊，间用至宝充甃瓴。真迹已遥初拓少，遗文可听埋荒草。我朝加饬守土臣，护视历久仍完好。即今宸翰品入神，一波一折前无邻。唐规晋矩何足数，几暇不废临摹勤。赐书常得窥笔法，奄有百代流风洽。自非博览遍诸家，谁从岩窦穿云峡。朅来奉使剑外行，还辕载历周西京。讲阅事竣启文庙，肃谒先圣观诸生。因得周视碑版处，古气磅礴蛟龙据。剜剔苔藓出节角，别白同异识题署。强半虽从拓本看，雕镌对玩神光完。雅俗妍媸不一例，杰作自诣乾坤端。报命有期遑细剖，往复摩挲难释手。规模鸿笔劖一拳，槐庑庶托长不朽。
蓝舆轻驶势如飞，百里秋原树影微。云外木兰何处是，却将晚雨送人归。
西风吹鹤到人间。凉月满缑山。银河万里秋浪，重载客槎还。河汉女，巧云鬟。夜阑干。钗头新约，针眼娇颦，楼上秋寒。
数花风，逢谷雨。绿暗旧年树。径草须锄，莫碍燕来路。红蕉第一风流，移根记取。伴窗外、粉团春暮。井华水，玉虎汲洗梧桐，青青嫩如许。蝴蝶今番，闲了弄香否。丹萱第一忘忧，抽条好护。伴池上、石榴重午。
扬州不死空坑死，出使皋亭事未央。鸣鴂春催三月雨，丹枫秋忍一林霜。䃃门鹤唳留朱序，文水鱼书待武阳。沧海金椎终寂寞，汗青犹在泪衣裳。
拣叶垂万珠，碧重枝亦俯。惊问此何因，白昼雾如雨。
辛夷花落芳林静，啼鴂声乾云欲暝。暖风吹雨绿阴生，梅子心酸犹未醒。书窗睡思将无凭，故山幽梦青峥嵘。平生自有泉石念，寸禄无干何用名。薰天富贵那足恃，厚禄未为身后计。破垣发屋笑王涯，良弃勋名如脱屣。
密桐新筱昼阴阴，独想禅房燕。何者病，一尘不立本来心。生涯易足惟高枕，物累难除是苦吟。乘兴几时回杖履，后池泉溜有馀音。
献赋相如早已逢，县车疏广晚攸同。耆英人物衣冠表，官样文章馆阁中。吟啸坐陪双岘碧，梦魂犹绕五云红。天闲老骥成超纵，振鬣一鸣凡马空。春尽秋来两度逢，襟期一笑二心同。梦回桐濑千峰外，身在云台五色中。茶圃气清秋露白，松门影落夕阳红。夜阑径转回银烛，别有岑楼倚半空。入山休恨不相逢，意足犹如会面同。一字懒题蕉叶上，五年还到草堂中。眼前楼阁浮新绿，镜里容颜减旧红。何日重来听说法，宝花无数满虚空。
七尺身躯一粒沙，年来病竖苦相加。吾将一笑攀明月，白玉京中别有家。
山城酒薄客愁浓，卧厌秋霖万事慵。九月十月忽飞雪，北人南人俱笑容。月暗云迷度杳冥，飞鸣未肯落寒汀。得无田里声相似，独此长官能细听。
滇池赤藤使者，太乙青藜老仙。如何一筇九节，拄到玉女盆边。
风雨冥冥春闇移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
故国云山梦，长安白首郎。病眠三日雨，门静九衢坊。别后谁倾盖，书来喜失床。爱渠诗似玉，应用锦为囊。
东峰西峰双石楼，与卿日日居上头。二十八潭作明镜，鸳鸯万古此嬉游。
簪笔天阶柱下官，孤风凛凛振台端。坐曹常佐甘泉计，奏事曾纡武帐冠。一日雕龙分使节，几年骢马避朝鞍。商功未是须贤地，荷橐行归侍玉銮。
愚智师心亦是知，乾坤此路本多岐。游人未识尼丘路，细把中庸问子思。中庸中路是吾师，捷径人间曲路岐。千里毫釐君未信，主翁元似不曾知。
围天沸语对娟娟，影入空阶思窅然。屡病已看疏谷食，长贫那更靳官钱。憎人邑犬时相向，避弋冥禽忆可怜。为问窥愁寒魄意，今年何事独清圆。
龙门苍石壁，浥涧碧潭水。各在一山隅，迢遥几十里。清镜碧屏风，惜哉信为美。爱而不得见，亦与无相似。闻君每来去，矻矻事行李。脂辖复裹粮，心力颇劳止。未如吾舍下，石与泉甚迩。凿凿复溅溅，昼夜流不已。洛石千万拳，衬波铺锦绮。海珉一两片，激濑含宫徵。绿宜春濯足，净可朝漱齿。绕砌紫鳞游，拂帘白鸟起。何言履道叟，便是沧浪子。君若趁归程，请君先到此。愿以潺湲声，洗君尘土耳。
野老才三户，边村少四邻。婆娑依里社，箫鼓赛田神。洒酒浇刍狗，焚香拜木人。女巫纷屡舞，罗袜自生尘。
倦骑迟迟过信都，洚渠霜落草先枯。州人为说贤良吏，古有苏章今岂无。
一时分付雪儿歌。
残冬江北路，寒苦异金陵。驽马行来远，衰颜别后增。剑埋馀紫气，玉玷有青蝇。世故多堪惜，因君重抚膺。
忆昔剪茅长桥滨，朱娘酒店相为邻。自言三世充拍户，官抛万斛嗟长贫。母年七十儿亦老，有孙更与当垆否。后街新买双白泥，准拟设媒传归好。繇来世事随空花，成家不了翻破家。城中酒徒犹夜出，惊叹落月西南斜。桥水东流终到海，百年糟丘一朝改。无复欢歌撩汝翁，回首尚疑帘影在。
尽处清溪又一湾，徐园面对小金山。七分楼阁三分水，粉本湖山是此间。
佳节漫凭真与误。聊设罍尊，看取桥争渡。倩得蝉声迟日暮。斜河一带疏云度。乘兴花阴杯莫负。望里星飞，却是流萤错。遥忆难堪归去路。明朝愁杀残机坐。
威强九鼎惧，丧乱一台成。
曾听江声过海门，眼中忽见旧涛痕。山崩岸坼知多少，独有中流砥柱存。万里沉沉水拍天，诗人犹记夜鸣舷。醉来直上金山寺，酌取中?第一泉。江风吹浪雪粼粼，笑抚冰缣欲问津。短楫轻桡浑不见，未应无复济川人。南渡陈郎笔意间，水云摇动墨池间。长江不作华夷限，定写瓜州北岸山。
请托或有求，攀附谓可羡。不羡复不求，贵公何必见。耻折元亮腰，免向宣明面。江淹所赋恨，未必识冯衍。甘从伯伦醉，久忘子夏战。白首尔同归，自作岂天谴。
大雅不作诗格变，只今知谁传妙手。既爱虚飘状风云，又爱雕锼杯杞柳。半生于此寓吾身，晓吟夕锻苦用心。可怜汩汩逐外物，未免渐渐亏天真。我今久已乾面唾，闭门政要深自坐。春来织柳莺弄声，秋至凋叶蛩相和。床头一卷古人诗，疾读缓读莫相疑。君不见口耳之学求宗派，不问血脉在不在。
云涨平湖绿满堤，片帆朝挂武陵西。春山尽日无人见，万壑飞花杜宇啼。
吏曹清雅复谁如，三载淮阴远谪居。岂谓风蓬叹流转，久从霄汉拟迁除。子平实有归田赋，公干虚传卧病书。乘月共怜霜燕起，悲鸣犹是落弦馀。
唐宋藩篱略未窥，狂歌自写此心悲。吾生不幸多言中，天意终无厌乱期。临水登山行已老，吟风弄月复偕谁。思量何物供诗料，还学毗耶杜口宜。
谁怀二子千里，公赋五篇六言。月底飞云西去，山头归雁双骞。
郭生来青萝，过我双鱼居。为我诵所闻，言雅意有馀。知君勤讲席，后辈多沾濡。著述日云远，所得今何如。负疴歉相访，遥寄尺素书。村居寡往来，童仆亦荒疏。不识城南路，借问高人闾。植性本真率，君当恕谬迂。
绝壁栖枝歌月明，此身原寄一毛轻。千年仙径迷芳草，六月芙蓉有醉英。云液馨香来院宇，水声弦管出峥嵘。白头莫问留题处，已有文章借长卿。
一天云影，一钩新月，银汉红墙遥隔。盈盈阶下拜双星，看凉露、微侵罗袜。瓜果筵开，蜘蛛网织，痴愿恐有人识。携针独自上针楼，应许、灵心先得。
清河维哲昆，颍川实难弟。太常何英英，二十誇谒帝。隽声走上国，唾手拾巍第。居然棣花萼，烨并芙蓉蒂。翩翻擅绮藻，韶瑩绝尘泥。皎月悬春空，朝霞豁晴霁。朗朗屋百间，虚舟了无系。振佩游春曹，诗篇骤名世。标新见玄理，汰俗起凡例。纵横信阳筏，磊落济南契。怜才贯金石，握手忘荼荠。伊余实庸驽，公也口不啻。扢扬亘古今，寄托深祢禘。太息身后名，孤愤千载计。神游贯八极，江海穷鼓枻。飞泉漱三叠，大泽浮九漈。徘徊华峰莲，厌饫闽岭荔。一纡太常绶，清斋问真谛。紫府翻丹经，绛宫候飞履。洪崖拍右肩，金母拜左髻。云軿下五浊，笙鹤遽迢递。龙蛇发丹灶，鸡犬入霞际。虚疑老成丧，坐惜典刑逝。三叹杜陵诗，高才日凌替。
苍茫帝星移紫微，露寒金屋人依依。梦断瑶池宴王母，地上麒麟鞭不走。山灵诃护魑魅中，何罪取憎逆旅翁。神龙脱渊命如蚁，老妪眼明龙得水。醉轰恶少慰君归，归来宫柳回春熙。仲舒三策贱于草，明日黄金赐山媪。
我有一方田，于中息万缘。生涯虽寂尔，日用不徒然。知足长年乐，无求在处禅。西邻知此意，松竹销寒烟。
昨侍吾翁一再经，眼中历历短长亭。五年人事随陵谷，今夕重来泪雨零。
江南花鸟久彫残，谁向桑田拾玉丹。闻道重楼起天末，海风吹尽不知寒。
东风吹动碧油幢，帝遣嫖姚视海邦。猎猎云旗过郁水，嘈嘈雷鼓动珠江。列舰如城望不分，角声吹彻大江云。武士各依云鸟阵，元戎亲领水犀军。百尺华楼玉帐开，坐看飞舸蹴天回。老蛟起舞天吴拜，江上长风万里来。虎门诸部捷如飞，日暮横江试铁衣。弦响乍闻侦候报，前锋川口射鲸归。北风萧萧吹江关，白波几度流雪山。将军倚剑飞艎上，却似当年下濑还。金戈指日日华生，玉弩临江江水平。横海楼船得似此，汉家何处校昆明。雨过连营月满篷，一声清啸倚秋风。惊波不动江如练，东望扶桑欲挂弓。鹳鹅飞尽阵云稀，杨柳风前小队归。一曲南征吹不散，又随明月过江飞。
垂柳迎风摇古岸，荷花倒影点清波。鱼儿不解色空理，争逐落红起浪多。荷叶擎天只一抹，风吹白露珍珠颗。蝴蝶恋花去又来，蜻蜓点水鱼儿躲。
水隔孤城城隔山，水边时望忆师闲。清泉白日中峰上，落日半空栖鸟还。云影触衣分朵朵，雨声吹磬散潺潺。传心莫学罗浮去，后辈思量待扣关。
春园百草生，杂英飞少女。晞露出朝旸，氤氲愁独处。薄寒恋重衾，幽梦如有遇。黄鸟鸣新杨，泪落如飘絮。谁能拂青镜，憔悴对楚楚。
谁种瑶池树，妆成汉苑春。金门虽避世，犹是武陵人。
奔走卑官岁再更，江湖偏重别离情。逢君怒骂为知己，顾我摧颓负此生。细雨灯花销午夜，青山诗思绕孤城。自惭不是临邛令，潦倒安能重长卿。
春色今年又。怪无端、东风多事，绿波吹皱。眼底桃花都不见，但见枝枝杨柳。忽忆到、别离时候。蜡屐雨声催不止，两三杯、上马河桥酒。君欲去，掉头走。黄沙射猎然乎否。误人生、少年侠气，儒冠依旧。门外雷声车似水，多少公卿拍手。中有个、书生两袖。我亦青衫真困绝，病毛锥、聊代谈天口。君击筑，我敲缶。风雨鸡鸣夜。忽挑灯、枕书而卧，庄周蝶化。一路邯郸都梦到，看遍长安车马。却待要、与君闲话。无奈窗纱关不住，一声声、雨点芭蕉打。书未尽，废然罢。思君此夕燕台下。问何人、空群肯顾，黄金置价。误我天涯曾作客，提起旧游还怕。只采得、蘅兰满把。豪气全消还跌宕，便淮阴、也待钻人胯。声咄咄，向空写。且莫悲潦倒。走穷途、嗣宗狂哭，士龙狂笑。名士风流无不可，管甚寒毡破帽。终不似、怨秋虫鸟。拔剑出鞘君试舞，冷芙蓉、脱手双丸跳。龙破壁，大声啸。仙居见说瑶台好。又何须、豪情盛气，一番草草。天上罡风吹十面，星斗总能扪到。尽炼起、药炉丹灶。炼出文通生花笔，便千人、也作寻常扫。余咳唾，惠同调。
水落岁云暮，楼船发广川。春浓阳羡茗，化接武城弦。云表鹏程迥，江濆鹭社便。善权岩洞好，慰我远游篇。
莫叹他乡死，君王也不归。年年野棠树，花在路傍飞。
昭阳旧恨逐风飘，岁晚山中霜露饶。彭泽归来空自老，中原舞破为谁娇。返魂碧海熏初炷，宿酒沈香晕不消。亦是前身曾捧砚，品题因得入诗瓢。
钟陵好，佳节庆元正。瑞色潜将春共到，台星遥映月初升。贤帅为时生。人意乐，天宇亦清明。淡薄梅腮娇倚暖，依微柳眼喜窥晴。和气满江城。
州桥拜伏两珉龙，向下天潢一派通。四海仰瞻天子气，日行黄道贯当中。
饥人未食长流涎，芋魁作饭腹果然。八珍九鼎纷满前，鼎中一脔不下咽。吐而去之惟欲眠，贪夫嗜利绝可怜。牙箸落手喜若颠，家有窟郎无数钱。跨州连陌空多田，千头万尾不当缘。高台未倾金碧鲜，客食不下日十千。弃祸忽起踵复旋，利激奴辈非关天。太邱诸子图画传，元方季方两联翩。元也作诗如涌泉，高歌大笑倾四筵。只今为郎近日边，季也勇退高腾骞。结庐庇雨无馀椽，栽花移竹今几年。种谷只取田一廛，鸡肥酒熟客可延。人生安分作当捐，眼前取足须随缘。倩营菟裘将老焉，伯氏欲挂神武冠。归作两翁相对间，政看宝带黄金悬，未可便情诗盟寒。
牧养功成鲜败群，弦歌声里出诗文。只愁桃李春风近，卧辙无由驻令君。
岩头橘树经百黄，三少不生诸老亡。只馀石间元祐脚，谷虚尽日鸣当当。
晴日花边萧鼓，春人画里楼台。鸱夷烟桨碧天开。不记鸣笳绝塞。岁月频销浊酒，风波不到苍苔。小苏罗带柳卿才。喜与青山同在。
银鞍初系马，爱客一筵同。袖出河东赋，杯行碣石宫。辛盘花并綵，藜杖火犹红。何日看重席，谈经汉侍中。
江南客子省兄归，正值长安二月时。冰泮潞河春水阔，寒辞燕市日光迟。孤舟夜雨彭城梦，千里晴云瘴海思。相送何须折杨柳，为君三诵渭城诗。
释迦行中国，设教周孔同。吾知诸子弟，不殊阙里中。
湖上新正逢故人，情深应不笑家贫。明朝别后门还掩，修竹千竿一老身。
势焰炎炎埒太平，定昆池果胜昆明。三郎兵入含章阁，临镜蛾眉画未成。
章丹请辍舞，秦青且罢歌。佳人上宫出，俪婺复倾娥。夜月光如练，春江纹似罗。所思在远道，朱颜谁为配。
月去疏帘才几尺。乌鹊惊飞，一片伤心白。万里故人关塞隔，南楼谁弄梅花笛。蟋蟀灯前欺病客。清影徘徊，欲睡何由得。墙角芭蕉风瑟瑟，生憎遮掩窗儿黑。
浮世总应相送老，共君偏更远行多。此回不似前回别，听尽离歌逐棹歌。
泉石涓涓树色苍，应如杜甫浣花庄。裴公遗址荒秋草，柳子残碑卧夕阳。咫尺郡城连雉堞，几家茅屋枕鱼梁。我来怀古空惆怅，独立西风野水傍。
午夜长风生，撼我庭前树。为忆意中人，垂尽青衫泪。湘江波浪深，寸缄达何许。惆怅空断肠，燃灯达天曙。
相逢切莫径遮阑，眼耳丛中一笑难。要识寸心相喻处，明明如月任郎看。
蓐食小人家，寒灯碎落花。鸡鸣窗半晓，路暗月西斜。世故欺怀抱，风霜迫岁华。剧怜诗思苦，悽恻向长沙。
庵在半山处，山腰云数层。上方无觅路，古壁有悬灯。积霭沈崖栈，消冰见屋棱。往来舟上客，试问几人登。
昼睡醒来日过中，山光入座水函空。绿杨堤外荷花富，招致清香赖有风。
古来皆有死，若子弗惭生。小学观鸮集，高科听鹿鸣。无双信不忝，第一愧尤英。更爱天彝卓，真醇自性情。
绝色休从画裹看，须知落笔绘天难。描摹西子凭凡笔，颠倒明妃在素纨。身到岱峰诸岳小，花开若木众星阑。妍媸只把丹青定，何限人间老试官。
方丈多花发，秋深恰似春。从师分数种，来伴坐愁人。
竟日人声断，空山一二家。犹怜中夜雨，不碍晓来花。健饭蔬如肉，冲寒酒当茶。飞潜各有性，贫乐付天涯。
交游不厌广，益友未必多。晚乃识斯人，心肃而气和。薄言臭味同，屡枉高轩过。手携绿绮琴，弦以白雪歌。别易会合难，预愁隔关河。老我无所营，岂复忧蹉跎。才高位犹下，君意将如何。有玉不愿献，谁能涕滂沱。自可荐藻藉，政须工琢磨。何以赠君行，圣门睎四科。
浣花溪水绿于苔，诗老祠堂近水开。闲把祢衡徵往事，始知严武解怜才。春风树老莺仍坐，夏日梁空燕尚来。阅遍遗诗深感慨，夕阳庭院自徘徊。西郊十里路延袤，天放尘中剩浣花。几树杉松邻野寺，一溪烟雨隔人家。干戈避地江湖远，羁旅遗踪岁月赊。莫道有心人不识，万篇忠荩是声华。
春含竹树翠淋漓，玉立苍苍太古姿。久别仪曹文翰侣，江南蓟北赠相思。
玉鲙金齑昔未尝，几回飞梦到沧浪。乡关望处归期晚，风水声中去路长。梅使南来问行驿，雁声北度下斜阳。囊钱未尽江湖近，拟买渔舟学漫郎。
正谊群英自蔼然，喜君已是著先鞭。翼抟北海三千里，身在西雍尺五天。学舍快升优褐上，酒楼莫恋软红边。双亲教子相期切，成取功名趁妙年。一别西湖又见春，梦魂长是绕湖滨。为烦竹阁揩题墨，更向梅花道故人。槐市旧游休复问，龙门佳客尚能新。明年傥共昕庭对，愿过当时蔡与陈。
赋残穷鸟泪如麻，胜事回看日欲斜。岛上青山非赵土，津前桃叶少秦家。难将远恨频窥鬓，已是无园好种瓜。握别赠言原我事，愿君努力向烟霞。
沙鸥无事作群眠，乱荇萦风翠带牵。波静不忧无蒂橹，心清聊溉不毛田。湖边日日枕流眠，却笑风波百丈牵。无限烟光堪我老，不须投表乞归田。
满江风雨酿清愁，坐啸烟波一叶舟。目送飞花千里去，身随空碧一鸥浮。兜罗世界成游戏，欸乃声中自唱酬。试问剡溪回棹客，可能乘兴上南楼。
萧条秋九月，寂历夜三更。漏永思无绪，愁多梦不成。残镫浮客舍，落趺怨秋声。侧耳邻家笛，萧然万虑清。
清虚亭上晚凭栏，正我扁舟堕险艰。举酒纵君能酬我，未闻流水有西还。万壑分争汹汹来，扁舟寸上亦难哉。晚晴只有山堪看，望极还忧远思哀。
天恩下释湘累客，心事悠悠月满船。种药已收思病日，著书不就负残年。杂花怪石分人去，老竹荒亭入画传。归梦鉴湖三百里，白鸥相候亦欣然。
山势高逶迤，溪流复清绝。虚谷寂无人，烟霞自兴灭。
之罘之碑何所刻，昔者秦人纪秦德。风锼日铄断璞昏，雨暴冰残老龟坼。微芒遗字三四行，容易历年千五百。文词事实可考求，赖有子长修简策。始皇末年气益矜，轻视天下夸功名。玉墀金户厌宫殿，不远万里为游行。鼓钟帷帐不移徙，所至毫发皆如情。温寒凊暑回造化，绝深度险安经营。徐市卢生巧窥测，浪语神仙致君惑。东巡亟欲见三山，从此海壖来辙迹。神仙杳邈不可攀，六龙回首沧波碧。从臣无以慰踌躇，请陈勋业刊诸石。高文大句如形容，将以荣耀传无穷。银钩玉箸勒未久，变故恍惚如飘风。人心恚望鬼神怒，滈池神怪俄符同。祸秦非胡日在国，长城未毕咸阳空。空遗此石苍崖里，万古悠悠辨终始。虽然篆刻半缺讹，至今不得藏虚美。世人往往爱瑰奇，蜡泽松烟印之纸。览观莫不哀所为，岂独玩焉而已矣。
幽并侠少年，金络控连钱。窃符方救赵，击筑正怀燕。轻生辞凤阙，挥袂上祈连。陆离横宝剑，出没骛征旃。蒙轮恒顾敌，超乘忽争先。摧枯逾百战，拓地远三千。骨都魂已散，楼兰首复传。龙城含宿雾，瀚海接遥天。歌吹金微返，振旅玉门旋。烽火今已息，非复照甘泉。
一心离俗，二气调和宝。清净聚三光，四时花、五方运造。断除六欲，不使七情牵，持八戒，九关通，十载功须到。十年锻炼，九变金光草。八脉总和匀，有七圣、六丁助道。五行咄出，四假不中留，礼三清，成不二，一性投仙岛。
负日自然扪虱，看山不觉成诗。快暖啼禽归去，受风林影参差。
见说天文变，频占太史台。但云星犯月，不料火为灾。尽夜看烟灭，逢人问讯来。丹心勤恋阙，东向极裴回。
自喜从今不畏雷，是非无较转痴呆。心情要与分明解，指掌须教点画来。每事应酬将意测，卒时呼唤肯头回。偶逢生客初相访，未及交谈便指腮。
缁徒中有人，籍甚初与显。是非不挂口，好恶不入眼。终日但怡怡，言行无可拣。外相示枯槁，风味殊不浅。初公如鹤长，昂藏谁得管。今秋忽坐脱，山立不少偃。显公方晏如，随缘自舒卷。平生三事衲，夏燠冬不煖。大雅右司公，国器乃瑚琏。颇敦方外契，渊明亦亲远。道术久相忘，书来叙缱绻。一被直千金，溪帘净冰茧。邀我置香茗，抚玩不忍展。而我在家僧，业习尽锄刬。琴书不疗饥，拙生良可莞。未识韩荆州，不敏怀愧赧。向来袖漫刺，到门不及款。音问复后时，当蒙贷疏懒。公如骥腾骧，我类鳖跛蹇。出处固不同，投分怅已晚。明年壑源春，驱车望云巘。载醪问奇字，从公定忘返。
浪蕊浮花不足看，岁寒独与此君观。箨龙满野今千变，翔凤何时下一餐。日对吏文潇洒在，天生官地保全难。明年我亦江湖去，尚祝同年乞钓竿。
金佛不度炉，坐叹劳生走道途。不向华山图上看，岂知潘阆倒骑驴。
又报冲泥二妙来，远传天使意悠哉。寒炉拥罢霜檐立，明月清风共此怀。
西风拂拂晓云翔，雏凤双飞入建章。寒士乍瞻天仗肃，麻衣初拜赭袍光。逢恩共庆千龄会，射策犹资一日长。早晚玉墀修上第，家声重振滆湖旁。凌晨唱第姓名扬，兄弟斜飞列雁行。力振箕裘应不坠，身承纶绂有余光。欲知宗德流芳远，更喜孙枝发秀长。四世十人沾宠屋，名标桂籍永相望。
晨钟初罢起随群，偃仰檐前几欠伸。殊色已无西子梦，欲将眉宇效谁颦。
玉妃破白入春宫，万紫千红立下风。老树冰霜皴剥后，寒枝烟水有无中。月横山馆笛初起，人立溪桥马欲东。为寄故人无信息，更凭健笔入诗筒。
杨隑逢九日，寂寞倍思家。俗士不解饮，浊醪何处赊。空山悲落帽，短鬓懒簪花。不见南来雁，新愁未有涯。
一家远隔万重山，古道人稀独自还。夜月屡倾燕市酒，春风不度雁门关。晴天雨散千峰外，野屋云生半席间。兄弟何时重会面，灯前相对话时难。
戴花殢酒，酒泛金樽，花枝满帽。笑歌醉拍手，戴花殢酒。
弹子涡畔水争流，小石星星滑似油。不惜红裙裹将去，与郎花下斗藏钩。
上人家在庐山阴，木皮作衣云作心。独携铁锡来参寻，禅中悟得唐人吟。秋高忽忆归山住，旧结茅茨连古树。他年我欲寻君去，祇恐云深不知处。
参差寒叶树，林鸟独依栖。发变心同素，年迟日向西。一水通晨夕，三山隔海溪。尚忆鲁儒席，南楼携手齐。
检点笙歌多酿酒。刻意寻欢，难解眉千绉。阅尽人间翻覆手。此身暂寄无何有。宿醉醒迟窥户牖。雨润侵衣，梅子圆如豆。谩道绿阴能蔽昼。当春曾见花如绣。
十二栏杆秋月明，谪仙曾此宴飞琼。半窗树色粘山色，隔岸风声送水声。织翠回纹伤薄倖，香红染袖怅都城。酒愁花恨无人诉，赖有延年俞秀英。
平抟羊角看逍遥，袖拂虹冈万里桥。地涌祥云红鹤舞，天开瑞雨白龙朝。三吞香溢琪山钵，九奏风生玉陛韶。一种银家堆紫雾，笑称秦女和萧箫。
百里江天指顾中，大夫真有古人风。似闻斋馆成功久，应许馀材入泮宫。
夜雨无端忽晓晴，南溪便长半篙清。斜冲乱石雪霜碎，快泻深陂金玉声。慢处回头萦作漩，急边眨眼不留行。李成觑著如何画，却是诗中画得成。
年来小丑何陆梁，蚩蚩敢尔窥边疆。我军未出本持重，坚壁清野归牛羊。尘沙捲地惊都护，上请龙颜赫斯怒。临轩授钺谁敢当，视师乃有唐裴度。公才况是眉山英，凿凿胸中皆甲兵。指麾一扫无遗穴，四塞河湟金鼓鸣。维时亦有廖都帅，勇冠三军气尤迈。挥刀上马轻如飞，叱咤一声敌尽败。视师严毅都帅雄，白日杀伐生天风。铙歌新奏凯旋曲，万马骄嘶如蹴空。文雄露布走双骑，捷报欢呼动天地。边人安枕乐耕桑，酒熟蒲萄几家醉。圣恩稠叠赏元功，文资武级兼高崇。凌烟阁上动光采，会写余公与廖公。
以逊而绵者，居然古性情。温恭瞻道貌，响浪听心声。施药痊诸病，留田与后耕。日予拜嘉惠，欲报乏连城。
平生木石肠，临老恋儿女。尔姊有远行，一力欲借汝。汝性得吾偏，褊衷非所许。秉身虽云懦，好学莫能禦。如何遘短折，病久卒难愈。徙痈事无及，内热空白煮。床棱摸欲穿，鼻息断犹数。伤哉不出户，一出即死所。廿年椟中珠，掩此和泪土。雨锸会当晴，风柯向谁语。汝病人岂知，吾愁翻见疑。相牵游西山，犹不谓汝危。归视计已迫，镵砭遂杂施。以死将谁怼，活我亦此医。香花舁一棺，瞑目甘息机。毫发不受垢，无烦盥以匜。但恨顾未了，何妨待吾衰。恩爱若是妄，悲忧宁自欺。达理不可喻，魂气终安之。咫尺果从我，虹桥非路歧。
时节清明过，溪山晴霁初。出游偕妇子，相识半樵渔。稼穑归宁遂，经纶计已疏。渊明至穷约，三径亦吾庐。
草色青青柳色浓，玉壶顷酒满金钟。笙歌嘹亮随风去，知尽关山第几重。
梦草黏天，愁阴匝地，人比去年还瘦。眉山叠叠万千重，镇无聊、晚风吹皱。烟僝雨僽。有谁管、陌头杨柳。算春来，也亏他挨到，牡丹时候。凄凉彀。只是重帘，冷闭无清昼。今年燕子不归来，料双栖、画梁难又。天涯絮酒，深深种、他生红豆。暗销凝、烛泪铜盘渍透。
令弟遥迎自豫章，难兄缘道候行装。春风共喜新晴好，问水看山到吉塘。
去年此日到钱塘，同宿吴山夜话长。今日相逢在萍水，一樽相对两茫茫。
闲挈湖光坐石根，塞衢烟艇几家存。茅飘野水屋何许，树压浮萍村有痕。坐惜川防成壅溃，欲依晴雨问烦冤。高寒莫便相呼去，挂眼流亡恐更繁。
拿云浪透山川，独掉孤峰般若船。度尽四生超彼岸，九年面壁少林传。
还乡信自乐，望近转于邑。阿母见儿归，定自持侬泣。
客思正无赖，流河日夕风。柳迷津路合，云散驿楼空。鼓角心堪折，关山信不同。平生萧瑟意，半是道途中。
水北柳六一，家传掷卦灵。秋清演渔曲，春近著牛经。掩肆花竹秀，排门柑橘馨。应怜喜功者，虚要岘山铭。
春人辞曲房，罗绮杂花香。远思河边草，柔情陌上桑。归来庭下路，羞见紫鸳鸯。
屈指春光今卌五。才上朝暾，便恼无情雨。不住溜声声更苦。门前况有风如虎。寂寞花城谁作主。盼到良辰，却被狂且侮。一任飘零知几许。枝头没个金铃护。
昨夜欢声满玉堂，争言宝婺下祥光。卢家祇谓添丁喜，未识传书是女郎。
上皇御宇无长策，牧羊奴子孤恩泽。银莬分印属儿曹，二十馀州尽陷贼。常山死守平原拒，公家兄弟声名白。平原白首立班行，忠义凛凛真严霜。历事四朝唯一节，当年舌舐中丞血。岂知丞相面如蓝，貌虽夷易心巉岩。老臣何罪死虎口，到今谁为祛其衔。临风志士长悲吒，矧瞻遗像严祠下。未能立草迎送词，一奠椒浆泪盈把。
屡泛扁舟戏九围，廿年一梦未应非。柳昏花瞑认依稀。犹啮春痕留蠹简，欲分秋色上罗衣。销凝且共立斜晖。
弹指光阴百六时，故乡景物转凄其。碧桃影里停游骑，红杏村中认酒旗。细雨楼台飞燕子，春风帘幕啭莺儿。不知此日关门柳，羌笛声中馀几枝。
将军大树久飘零，革命公园剩一亭。铁马金戈何处去，油油但见麦苗青。
才毫无地展经纶，白首归来万里身。持节气凌沙漠使，怀章荣动会稽人。平湖翠岫千家月，落日西风一箸莼。南海疲民正回首，满城歌舞颂年椿。
文字魔缠病后身，欲将绮语忏前因。纵然未断情痴语，懒学金华殿里人。
先生向来落异县，故人十载不相闻。归来不但荒三径，点检松菊无一存。裹轮加璧岂不好，朝廷礼数优遗老。红旗黄纸久罢休，青山白云苦死留，咫尺西冈归未得。只待桃花水生半篙碧，便拿短艇归结茅，共寻赤松与黄石。风烟之表非人间，别有天地宽且闲。周山卖却不要钱，袁家送酒一破颜。犹嫌孤斟太落莫，更觅高人共杯杓。银钩四纸墨尚鲜，妙处难与俗人言。忽逢先生自天降，手扶太一青藜杖。仙容可望不可亲，飘然飞去青霞上。白蘋满棹何时归，秋著芦花知不知。
夜窗听雨话巴山，又入潇湘水竹间。满渚冥鸿谁得似，碧天飞去又飞还。
为亲从薄宦，不复计脩程。断浦迎潮别，孤帆带月行。秋来江柳变，夜久水烟生。前路犹淹泊，凄其赋远征。
绀园台殿郁重重，云去云来不离峰。鹤影每随天外锡，潮音长和月明钟。一诗何足酬支遁，三笑于今识远公。昨日分茶谢相访，绝胜白绢寄斜封。
油油玄云，蔽日之光。有昏者椓，持天之纲。禺原膴膴，可耕以粟。驷马高车，无我囊三木。若虞设罗，色斯駴而。彼巢于幕，于嗟殆而。
惟君性好山，颇会登临意。庶与谢公游，怀冲抱幽致。栖林爱风清，拾径看花媚。偶或逢禅侣，听钟入古寺。晨昏理烟霞，吐纳云壑气。夜月有时来，清空接神智。山水故相亲，埃尘良可避。所托匪松石，交连在天地。陶然竟归来，脱略身外事。
荒寺聊藏迹，定知非久留。庶无鹰隼患，能免雪霜忧。矫首辞孤衲，高飞觅旧俦。江南兵未戢，珍重荻花洲。秋至尔先觉，空天翅独横。既同艰险过，亦有别离情。度塞宜高举，惊人莫浪鸣。罗浮如可到，愁绝是孤征。本是伤弓羽，还愁罗网撄。虽无好处去，犹自惜馀生。梦警五更雨，身轻万里程。似怜相聚久，连叫两三声。上林非夙昔，繫帛亦徒劳。尔去从飘泊，余心转郁陶。空庭添寂寂，中泽总嗷嗷。何日清江海，孤云许共翱。
渔阳九月海风秋，汉使行边雪满裘。一拍胡笳双鬓改，应怜飞将不封侯。落日黄云古戍平，铙歌千骑远横行。江南剑客多年少，笛里初闻塞上声。材官角射技争施，十石轻开未是奇。虚发自矜能下雁，阴山愁杀射雕儿。铁骑翩翩塞草平，诏书十道大徵兵。弓悬明月秋常满，剑倚青天夜自鸣。蓟门迢递雁门东，百二河山紫气中。一自单于称保塞，边城弦管识春风。西山重叠护燕台，凤舞龙飞势自回。鸟道千寻天上落，孤城一片日边开。万里呼韩款塞年，君王大发水衡钱。从教白璧挥如土，只看龙堆一缕烟。城下骖驔铁骑飞，名王尽著汉臣衣。少年笑解茱萸带，换得胡姬善马归。
越山征路杳。东南淡淡，长空飞鸟。俪影同翻，明月一枝乌绕。共道有心避事，甚未若、从渠相调。君莫笑。南楼苦要，胡床舒啸。空扰。画里江山，总轮与风流，眼中年少。也学凝儿，官事几时能了。一曲骊歌未动，还梦到、三山晴照。江月晓。莫为赏音稀少。
北邙之山何其高，春雨年年生野蒿。山上古坟纷莫数，岁远年深不知主。墓道之碑多不存，空见石羊兼石虎。只今山下多新阡，曾见何人挂纸钱。松楸麦饭古来重，此事惟属儿孙贤。因经北邙山，高歌空感慨。漳河隔岸是西陵，陵前松柏今安在。
铜瓶尺半不为短，清泉半尺不为浅。中有两枝三枝梅，短枝拗折生冰苔。长吟曼语千徘徊，秘香飞出盘云罍。瑶妃幽窅无鸾媒，琼花瘦尽还须开。龙卵初破凤初胎，座中隐隐闻春雷。玉女十万朝天回，火玉六出杂明瑰。玲珑窗户飞红埃，步虚声落云屏隈。坐笑刘彻非仙才，巾笈百卷胡为哉？人生寿命徒疑猜，尊酒全胜登蓬莱。对此一饮复一咍，丹鹤散去旋归来。
荐函引重一何频，画饼充饥恐误人。公道晚遭诸葛相，且烦舆致倚经纶。
喔喔鸡鸣晓，萧萧马辞枥。草草名利区，居人少于客。生期三万日，童耄半虚掷。修短命半中，忧欢复相敌。朝提黄金爵，暮造青松宅。来往日相悲，北邙田土窄。峨峨西天岳，锦绣明翠壁。中有不死乡，千年无人迹。心期周太子，下马拜虚碧。鹤驾如可从，他年执烟策。
卷朱箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沈水倦熏，中酒心情怕杯勺。寻思旧京洛。正年少疏狂，歌笑迷著。障泥油壁催梳掠。曾驰道同载，上林携手，灯夜初过早共约。又争信漂泊。寂寞。念行乐。甚粉淡衣襟，音断弦索。琼枝璧月春如昨。怅别后华表，那回双鹤。相思除是，向醉里、暂忘却。绮霞散。空碧留晴向晚。东风里，天气困人，时节秋千闭深院。帘旌翠波飐。窗影残红一线。春光巧，花脸柳腰，勾引芳菲闹莺燕。闲愁费消遣。想娥绿轻晕，鸾鉴新怨。单衣欲试寒犹浅。羞衾凤空展，塞鸿难托，谁问潜宽旧带眼。念人似天远。迷恋。画堂宴。看最乐王孙，浓艳争劝。兰膏宝篆春宵短。拥檀板低唱，玉杯重暖。众中先醉，谩倚槛、早梦见。
封章字少纳忠多，袖疏前陈无柰何。但得中天行日月，不愁平地起风波。台官论罪终投笔，山贼闻名亦倒戈。惆怅脊梁如铁硬，天胡忍使閟山河。
此夜中秋，不向光影门前过。披衣得坐。无佛众生我。没鼓打皮，借问今几和。还知么。就中两个。鼻孔谁穿破。
蜀国山河丽，吾人跋涉遥。树深啼杜宁，林暝啸山魈。野趣凭诗画，愁肠籍酒浇。谁能会吾意，吟眺一相邀。
抛却倦时书，閒将筋骨舒。嫩菇寻雨后，枯果拾风馀。喜作僧陪客，嫌为山蠹鱼。黄花兼摘尽，方法拌青蔬。
清秋满目临淄水，一半是，牛山泪。此地从来多古意：王侯无数，残碑破冢，禾黍西风里。青州从事须沈醉，稷下雄谈且休矣！回首吴关二千里。分明记得，先生弹铗，也说归来是。
平生揽辔澄清志，足迹殊难出里闾。万一铅刀堪小试，可容韫匮便藏诸？觚棱魏阙宵来梦，简练阴符夜半书。一第区区何足道，频番绿木妄求鱼。辙乱旗翻屡败车，行吟憔悴比三闾。未知吾舌犹存否？终望臣饥得食诸。辛苦低头就羁靮，功名借径寄诗书。若论稽古荣车服，久已临渊不羡鱼。旁午军书议出车，沿边鹅鹳列为闾。眼看虎落环瓯脱，心冀燕仇雪望诸。四海同袍征士气，频年赠策故人书。荷戈亦是男儿事，何必河鲂始食鱼。齐东燕北走舟车，三载南云望倚闾。宦学无成便归去，父兄有命敢行诸。伤禽恶听连环弹，老蠢愁翻旧校书。碧海制鲸公手笔，倘分勺水活枯鱼。
衡门无过客，终日懒衣冠。身贱埋名易，家贫徇俗难。就风移卧榻，选竹作渔竿。赖有青山色，长年得笑看。
十载知名久，初看是梦中。坐来人似玉，谭去气成虹。百粤风烟壮，千山道路穷。愿言频爱护，朝论倚山公。
嗟彼世间人，车轮满胸腹。夜气不足存，无乃旦昼牿。读君双门调，一枕万事足。呵呵。延朗垂头不议事，夏侯摄眼正登山。
椎碎台前六合仪，登台犹自说璿玑。灵槎有客侵河鼓，别墅何人觅少微。银汉经天还北拱，玉蟾入月却西飞。太平共喜兴文教，金璧煌煌夜吐辉。
重袅金鞭按部还，朱旗映日指雄关。西风落叶长淮水，小雪轻冰息国山。薄劣敢矜为政猛，忧虞惟望济时艰。不须看镜谈勋业，一夕清霜瘁旅颜。
林下相从政要君，春来花草各欣欣。须烦无语木上座，时伴能言郑广文。徒步饱看山入眼，醉归应有句凌云。谁知九节仙人杖，解与先生立茂勋。
谁把江门旧钓台，移于碧涧俯潆洄。无穷鸥鸟供吟弄，更有渔翁共往来。物外风光真绝境，静中天地亦初开。十洲春色四时在，寄语閒花莫乱催。
龙宫高拱六鳌头，六合乾坤日夜浮。贝殿走珠蛟构室，戟门烘雾蜃喷楼。中原右顾真孤岛，外域东渐更九州。咫尺琛航倭濊近，好将风浪戒阳侯。
霁晓楼台，斜阳渡口，凉腋新声初到。占断清阴，随意自成宫调。看取次、颤引薰风，想无奈、露餐清饱。有时如、柔袅?丝，忽如笙咽转娇妙。谁知忧怨极处，轻把宫妆蜕了，飞吟枝杪。耳畔如今，凄感又添多少。愁绪正、萦绕妆台，怎更禁、被他相恼。送残音、立尽黄昏，月明深院悄。
浮生百年内，多忧曾几酣。欣欣物向荣，无若春风覃。石城沾新雨，钟阜蔼晴岚。山川岂洛中，丰镐在江南。地胜号佳丽，天光增蔚蓝。繁花维玉骢，柔桑育金蚕。听歌缓缓归，嘅此头上簪。牺牛与腐鼠，庄周发余惭。
童草歌喉按转新，深杯延醉日频频。试留醒眼斜阳外，谁到离披不丧真。寻行数墨祇昏尘，百涅千磨转畏人。狂药浇狂还不谢，百年回首莫伤神。半点阳和也自微，更呼残梦五更时。芳菲已夺游人魄，曾咏他年一句诗。
三合化无方，循环如转轴。密云漫西郊，众阳当小畜。曰余昧所营，不向灵氛卜。悠悠松菌资，贞脆两无属。吾子秉慧质，与道为起伏。简珠潜沙泥，崇兰托薋菉。敢以小人心，谬量君子腹。岁月不华予，逝者一何促。恒惧朝露晞，德音终不淑。行矣茂远猷，怀哉嗣芳躅。寒气厉昏旦，屯云结崇丘。悲风振林薄，巢鸟鸣啾啾。之子远于役，长川戒方舟。故人感仳离，置酒临江楼。念别语款曲，临觞忘献酬。夕阴敛枉渚，宿莽寒中洲。往路难久淹，去去情弥留。匏瓜系墐户，黄鹄摩天游。修途广以邈，嘉会不可谋。焉得从江水，从之向东流。
畏途忧患饱相谙，火芋何当问懒残。每觉愁来诗思苦，更因老去壮心阑。年光背我捐鸡肋，世事甜人嗜马肝。拨尽寒炉残漏永，已知春驭到林端。
钟声催句，笠像题图，消磨残剩光阴。腊鼓催年，山人庭户愔愔。戎家约悭守岁，酒赊来、婪尾孤斟。寒不寐，想花街裙屐，阗溢江浔。渡海东风旧织，著篱桃红笑，尚趁冬深。露布昆仑，先期有客关心。故园绮窗梅竹，讯平安、镜听烟沈。书城夜，又蛮春、空老蠹蟫。
兰闺暇，衔花燕股轻轻砑。轻轻砑，思量宽窄。那人前夜。钏金微动还停罢，裁红熨绿花枝亚。花枝亚，阑干敲遍，分明窗下。
当凌绝顶，对长河归远，万壑千岩目中看。度霜天，定是许与东风，何由见？枝上花开烂漫。若痴情来伴，湿遍青衫，但得同心暗相绾。只道我凌云、哪个知心？向高处、与谁缱绻？待细想、冰雪共西风。且一笑、年年逸遨霄汉。
山欲暝。山半一声孤磬。两两野猿攀绝磴。寒潭落日净。帘内老僧入定。帘外松花满径。古殿石灯金粟影。心珠常自莹。
野棠花落又清明，杨柳青青人耦耕。春物阑珊成底事，半江疏雨暮潮平。
烟林西照入，东望似薰春。竟日无啼鸟，终风独傲人。疲心销永昼，迷路赖初轮。细细轻弦出，微光念远身。
华岳山头雄虎啸，扶桑海底牝龙吟。黄婆自解相媒合，遣作夫妻共一心。
使星出照三吴地，原隰驰驱远有光。鹰击何如学鸾凤，狐多且莫问豺狼。怀金昌邑难污震，置酒清河反怒章。今日故人无请托，他年鸿燕勿相忘。
檐间噪乌鹊，窗下集邕渠。喜有大梁使，能携小陆书。南烹饱薇蕨，北馔到庭除。得隽传消息，更看双鲤鱼。
几年只向长安去，今日囊书被旨回。马首独行秋叶路，鲈鱼时共菊花杯。黄昏钟动雁初下，夜半月明潮正来。我自不归归便得，故园早晚早梅开。
高咏楚词酬午日，天涯节序匆匆。榴花不似舞裙红。无人知此意，歌罢满帘风。万事一身伤老矣，戎葵凝笑墙东。酒杯深浅去年同。试浇桥下水，今夕到湘中。
问夜何尝歇，殷勤六十年。岁华催短鬓，寸晷惜担肩。丰歉无推数，平成在事先。人安为国瑞，谷熟是民天。惭抚陶甄治，思将法令蠲。云浓春气早，风静漏声传。南陌银花遍，东郊绣壤连。管弦喧里巷，灯火接山川。不为私情扰，宁耽宝馔延。祗期民俗厚，敢诩治功全。礼让传家教，诗书戒往愆。翠烟笼畎亩，泛泛润桑田。
重来击筑饮，偏忆和歌人。明月漳河夕，梅花碣石春。愁难千里破，情到尺书真。谁不疑斯道，君当爱此身。
池芰亭新盖，风篁戛素琚。清标吾独爱，疏节客曾书。鸡黍招同社，儿童候小车。春园幽胜在，差拟浣花居。
骅骝终日在道路，鹦鹉一生遭网罗。诸公但欲选才耳，明府其如多事何。釜中烹鱼莫仓卒，车下叩角徒悲歌。寄书请问皇华使，今日谁堪政事科。塞南塞北平如掌，冬后冬前暖似春。鸡唱晓声频送客，雪藏归路苦留人。论交自觉于诗薄，投分谁知与酒亲。恐被应刘来觅句，故看子建乞诸邻。
去家才咫尺，山径自君开。筑室奇峰外，寻泉古麓隈。兴高松鹤下，坐久洞云来。我亦登临者，培风直上台。
深居如山林，初不识城市。尘凝喜事少，犬吠知客至。生涯付衰疾，日力破昏睡。欣然一笑足，自省甘若荠。收身当在早，过此恐少味。
我心随月光，写君庭中央。月光有时晦，我心安所忘。常恐金石契，断为相思肠。平生无百岁，岐路有四方。四方各异俗，适异非所将。驽蹄顾挫秣，逸翮遗稻粱。时危抱独沈，道泰怀同翔。独居久寂默，相顾聊慨慷。慨慷丈夫志，可以曜锋铓。蘧宁知卷舒，孔颜识行藏。殷鉴谅不远，佩兰永芬芳。苟无夫子听，谁使知音扬。
满径蓬蒿，四壁萧条，车骑谁来。讶瀛洲太史，退朝偶过，应门稚子，启户惊猜。佩隐金鱼，马嘶玉勒，为问高生奚往哉。长安市，向故人索米，古寺寻梅。情深久坐茆斋，把破卷残书手自开。笑疏狂风味，室无长物，羁栖景况，席已生埃。微雪初晴，轻寒向晚，未忍留题凤字回。归时候，感嗣宗青眼，频顾吾侪。
玉旨传宣夜直扉，制麻侵晓进呈归。三槐龙影连青琐，千柳莺声度紫薇。袖惹炉香飘雾霭，砚传盘露映旌旗。承恩更赐金莲炬，犹胜清光太乙藜。
抛官去，乞得小山居。偃仰此生馀。何用食为十斛麦，未之学也五车书。时还读，亦已种，则何如。待讨个、渔童名便了。再配个、樵青名大好。赛赤脚，胜长须。奴更养奴千树橘，婢还钓婢百头鱼。挈山妻，同稚子，且相于。
欲下持衡诏，先容解印归。露浓春后泽，霜薄霁来威。旧化堪治疾，馀恩可疗饥。隔花攀去棹，穿柳挽行衣。佐理能无取，酬知力甚微。空将千感泪，异日拜黄扉。
噫泾水之逶迤，溉我公兮及我私。水无心兮人多僻，锢上游兮乾我泽。时逢理兮官得材，墨绶繠兮刘君来。能爱人兮恤其隐，心既公兮言既尽。县申府兮府闻天，积愤刷兮沈痾痊。划新渠兮百亩流，行龙蛇兮止膏油。遵水式兮复田制，无荒区兮有良岁。嗟刘君兮去翱翔，遗我福兮牵我肠。纪成功兮镌美石，求信词兮昭懿绩。
少年心愿在天边。别家园。度重关。南北东西，多少好河山。为保金瓯颠不破，鞋踏烂，不辞难。远征才觉道途欢。北风寒。有何干。雪地冰天，为我驻朱颜。背上枪枝登哨所，千丈壁，起炊烟。练兵塞上好风光。号声忙。踏严霜。猎猎军旗，天际看飞扬。待到刺刀拼过了，挥汗水，对朝阳。墙头大字写琳琅。报爹娘。放心肠。多少英姿，年少事戎行。大海航行歌四起，营地乐，胜家乡。
著雨林花红晕湿。风袅晴丝，吹入眉峰碧。绿遍池塘芳草色。催归杜宇声声急。病起绿窗春事寂。何处留春，深院濛濛月。金缕歌残檀板歇。海棠梦醒梨花白。
香脉冰心叶下藏，一嗔一笑惹人望。人云此味多刻骨，我也相思愿久尝。心辨数，尺衡量，浓情多少是相当？何时一夜逢青眼，她的明眸对我窗。
骚坛意气许同袍，百战如公一世豪。花畔相携容易醉，又知公瑾本醇醪。纳凉深院怜荷静，共折荷筒当酒杯。十二阑干明月转，酒酣花睡两忘猜。酒傍芰荷香自别，肉兼丝竹调还高。晚来暑退堪行乐，坐待银河洗发毛。碧荷凝露夜凉新，命酒催诗第几巡。痛饮狂歌花事了，我犹忘我岂知人。
去觉横塘近，来惊初路遥。因听竹枝曲，倒把木兰桡。
出处由人不系天，痴儿富贵更求仙。东家就食西家宿，世事何缘得两全。
久雨令人不出门，新晴唤我到西园。要知春事深和浅，试看青梅大几分。
玉露金波不可孤，相瞻今夕定何如。氛埃未净雨湔洗，阴翳小留风扫除。丹桂看来元了了，白榆种得许疏疏。一杯浊酒非难事，未有新诗报答渠。
不炷灵香不诵经，兆杯签榜总欺人。穷通只合从天地，祸福何须问鬼神。命到死时生莫倖，事当直处曲还伸。从今若问开先事，桃李无言二月春。
倒屣相看见面稀，椷诗三度寄林扉。郫中酒为扬雄载，镜里船逢贺监归。津树不堪频欲别，江鸥何事忽群飞。殷勤缟带君犹赠，浅薄那能报纻衣。
避地漂流更海隅，一身难料岂知馀。晚楼独上非吾里，几日西来绝羽书。虏未息兵由运数，力难康世昧孤虚。郡侯恺悌忧民切，鲁史无因讽失鱼。
断壁荒郊自成景，秋花点点若繁星。平芜散乱连云陌，萱径纷纶到野亭。雨后几曾无艳色，风中未必少芳馨。与君相赏还相惜，我亦沧浪一叶萍。
鸾镜掩青光。莫向帘前试浅妆。翠岭春云都付与，秋霜。验取多愁点鬓旁。残梦倦堪伤。不待秋阴酿嫩凉。自拨炉薰垂绣幕，留香。一缕柔烟伴夜长。
二三疏竹夏无暑，一两残僧昼掩门。
客久归程近，乡心益不禁。春波高泗水，暝色下淮阴。漠漠寒林树，萧萧枉渚禽。黄河流不到，禹德叹弥深。
一上钱塘一惘然，百年王气逐晨烟。乾坤浩浩春无际，人世悠悠梦未圆。吟尽莺花归路远，望兼吴越海门偏。明朝载拟登临日，手拍危阑上九天。
烟水微茫漾远愁，采菱歌断夕阳收。鹭鹚不省红衣老，犹恋银塘十里秋。
不到城南路，青衫满绿阴。松声隔溪淡，山色入门深。近竹时闻雨，听钟致洗心。浮生如有待，何处问青禽。
西湖忆，第一忆湖边。孤屿晴开楼阁艳，南屏翠合磬钟寒。红上玉阑船。清镜里，何地着从前。春水不知秋鬓薄，家山且傍故人看。如梦也原难。
春蚕老后麦秋前，驰驿亲颁赈济钱。属邑七城蒙惠泽，饥民万口得生全。荒村夜月闻舂杵，破屋薰风见灶烟。圣主仁慈恩似海，更将差税免今年。
素壁青灯暗，红炉夜火深。雪花窗外白，一片岁寒心。
新岁人家除夕矣。谷饭还年，或荐鸡鱼豕。不寐钱多分幼子。弟兄和睦无猜忌。笑里相邀回长辈。进退无拘，自有天和地。烛下须眉将欲紫。聚餐虚座阿爷至。
玉苗条，僛春敛萼，涎香腻添晕。浅簪笼鬓。擘素瓣泉温，移烛低认。翠眉暗蹙绡缠紧，凌波仙步稳。妒雨过、一天罂色，香严开未准。生涯梦中误蜂黄，拍签密、乍醒湘娥幽恨。寒月晓，梅窗畔，小红羞韵。沙边坐、又移瘦石，谁唤起、真仙低绿鬒。暗对玩、十三行帖，神风归棹引。
往事何堪说。记当年、枯花萎草，断鸿啼鴃。六月炎风吹溽暑，底事长空飞雪。甚桃李、无端摧折。霹雳一声君去也，怅年年、孤影鹅潭月。珠江水，空呜咽。今朝相对俱华发。是人间、星移物换，几番寒热。翘首彩虹明灭处，满目经霜红叶。莫轻负清秋时节。天际夕阳无限好，且舒展青史从头阅。长安路，飞蝴蝶。
秋意不自适，况复登河梁。眷言送归客，徙倚见斜阳。杂佩解席上，斑骓嘶路傍。风云感素节，弦管思清商。菊残馀老蕊，蕙晚非新香。何以致叩叩，临行持一觞。
浑然风气在丘园，阳抱山前白板门。得得锄头三寸泽，悠悠葛藟百年根。旌旃不用来天使，轩冕难辞出子孙。还记三粳兼七秫，寿乡无日不开尊。
一饮真须尽百杯，异乡怀抱酒边开。田园几日能归去，轩冕浮云亦傥来。交态与谁论淡水，宦情空自学寒灰。何如席上张公子，白雪辞兼郢客来。
长啸蹑高寒，回首万山，空翠零乱。渺渺清秋，与斜阳天远。引光禄、清吟兴动，忆龙山、旧游梦断。夹衣初试，破帽多情，自笑霜蓬短。黄花长好在，一俯仰、节物惊换。紫蟹青橙，觅东篱幽伴。感今古、风凄霜冷，想关河、烟昏月淡。举杯相属，殷勤更把茱萸看。
浓阴败蕊想春婆，迟惜良辰可奈何。一自檀郎归去后，看花人比海棠多。
荒山残日晚，秋思正凄凉。野鸟啼花径，溪泉溜竹房。钟声云外远，树色雨中黄。更与询休辈，焚香坐石床。
翠微幽远处，樵径接云门。涧草自霜色，崖花余雪痕。山空人语寂，树密鸟声繁。欲访峨嵋老，无由倩野猿。
清机果被公材挠，雄拜知承圣主恩。庙略已调天府实，国征方觉地官尊。徒言玉节将分阃，定是沙堤欲到门。为爱山前新卜第，不妨风月事琴樽。
朝市山林本异途，公今归去更来无。即看爱日情何限，莫厌春风酒满壶。天际德星光百里，谁家鸣凤有双雏。故园松竹应相待，霜叶清清节概孤。
里社婆婆五六年，戍瓜催促上舲船。官情得似交情好，去意其如别意牵。
一声啼鸟春林晓，转觉草堂深更幽。底事东风太相狎，飞花吹满砚池头。
仁德如天帝业隆，四凶不去付重瞳。当时黄屋如传子，千古那知楫逊风。
南园不与昔时同，绵亘规模十里通。万石倚山如踞虎，一亭跨水似垂虹。虚堂旧占梅边月，曲径新添竹外风。诗料满前吟不尽，主人樽酒未应空。
淮海十年别，北归今几时。镜中无旧发，囊底有新诗。每恨为官缚，翻令见面迟。清都游历事，还许俗人知。
病骨瘦始轻，清虚日来入。今朝僧阁上，超遥久风立。茂林榴萼红，细雨离黄湿。物色乃可怜，所悲非故邑。
前年今日文闱里，鏖战纷纷酣万蚁。去年归去浙江头，尘满征衫未曾洗。今年又对梅花岭，日味齑盐翻故纸。乾坤一季两中秋，兄弟三人各千里。伯兄恍作期年别，夏口武昌几山水。季弟秋初辞母去，去日不堪重倒指。孔怀一念我既然，伯季念吾亦如此。天涯海角渺相望，蓬转萍浮无定止。古言秋月只愁人，人自关心何预此。阴晴圆缺岁复岁，离合悲欢固其理。何时当有二顷田，归卧云山漱清泚。烹茶煨栗对秋辉，老稚团栾相尔汝。此心烱烱明月知，一醉狂吟聊复尔。诗成乡梦透泉溪，人物山川亦良是。殷勤多谢桂花风，忽遣清香唤人起。
古寺长林怀葛乡，白云关上睆晴光。绕栏朝映阳台紫，出岫秋邻粟里芳。信节便成游物外，停骖犹自絷名缰。愿鞭黄囷携仙逸，共和卿歌补舜裳。
簪绂源流远，诗书气味香。啼莺翔涧谷，鸣凤瑞朝阳。壮志欣辰告，羸躯痛夕亡。万夫今失望，拟欲问苍苍。一门金玉友，仲也更高明。天粹仁几熟，心融义亦精。有怀殊未究，所论略施行。握手悲无日，临风涕泗横。
北风吹云肃天宇，蕙帐寒生月当户。颓然就枕睡思浓，魂梦悠悠迷处所。仙宫胜士肯见临，促席从容陪软语。自言本事清虚君，学佛求仙两无阻。云軿白日降遥空，天衣飘飘袖轻举。方诸宫深云海阔，金碧禅房隔烟雨。与君粗有香火缘，聊复东来相劳苦。方游昆阆还无期，君住世间须善为。尘劳足厌不须厌，等是实相夫何疑。前身自是尘外人，端为世缘縻此身。重闻妙语发深省，若更离尘佛亦尘。方平羽节何时来，道宫佛庙随烟埃。未须苦说扬尘事，东海波声正似雷。
古人存心屹底柱，卷舒晦明付时行。蕞尔之身函天地，政可蠛蠓睨功名。吾宗石友读书眼，可但于易钩其深。日来弄笔课七字，万象奔忙供醉吟。向来应俗用古学，我亦未悔金注昏。伍胥宰嚭各腐滓，吴歈越吟谁诵冤。巨室荧煌万金产，小家经营一簪馀。克庸盟随制梃足，更用荆尸来捣虚。姜子嗜酒不良行，诸公俛顾惭登瀛。尚堪坚坐作周鼎，底用诗名满凤城。冰檗未肯执名卿，搔头自剔书窗灯。君家老人如椽笔，浙江鄞水倒泓澄。九重圣孝绝今古，矞云丽昼南山高。台閤不无补衮手，付我五亩耘艾蒿。诸儒峨冠每扪舌，四肢非骨宁自强。即今可言尚十八，直须坐治开明堂。续经发冢古今病，未容灼肤防疮疣。决知萧兰异根叶，始议溟渤包众流。诗人锋铓不可触，瞢揽鲸牙撩虎须。飞来此编更作意，诗行快对夔州图。
阳坡春事已全动，阴谷馀寒容未收。花雨一番成蝶梦，柳风十日看莺流。
宝晋行书世寡偶，挥毫落纸云烟走。真迹长留天地间，玉匣珍藏重鼎卣。下书元祐戊辰年，上书古诗三五首。盈笺满幅势槎拿，字字精神何抖擞！锋铓微露姿致生，出入二王变欧、柳。譬如老将练奇兵，长戈短弩屹相受；又如狮子搏狐兔，毛爪森张声怒吼。世间石刻重描摹，传者十失其八九。得此尺幅墨生光，真赝从兹堪晰剖。毋乃上帝爱颠书，鬼物神工互相守。不然相距七百有馀载，宋家台树归乌有！一十八叶乌丝笺，蟫餐蠹蚀亦应朽。那得绵延四代间，法物留传等琼玖。当时庆历诸名公，纷纷姓氏跋其后。一字千金价匪高，临摹直不数蝌蚪。一朝零落随变衰，婉转终归浪子手。田园荡尽绮罗空，携来市上图糊口。岳珂已死华亭没，世远年湮见者狃。我从君斋借一观，心摹手搥目瞪久。归来画肚十回思，胜事惊誇示朋友。自惭好古困家贫，遇古不购古应咎。长歌一曲表恂忱，寄语斯人莫尘垢。片纸文字足千秋，此是吾儒无量寿。
倚灶为灵自不灵，灵踪断处一堆尘。野老不来敲祭鼓，打正因邪别是春。
谁能逐兽搏于敖，敏捷诗才笑鲁皋。桂魄梅花俱自好，海山银阙两相高。回风最爱翻双袖，润物全胜拔一毛。打底和成真少味，空惭清酎映甜醪。
轩辕羽仗上云霄，天上璚台绛节朝。桂树阴阴明月出，画屏西畔听吹箫。
檀几竹架花阴，爇香兰指瑶琴。一弄柔弦尽谂，曲终人喑。恁闲愁上眉心。
小栏培土待重阳，雨洗金钱未肯忙。终藉九秋扶正色，谁能三嗅为清香。陶潜属意空诗好，胡广随缘却寿长。古昔风流无处问，碎花浮泛一尊黄。
绿水西阊道，送君江上行。盆城应不住，五老笑相迎。
缕金连爱，串麝团香，双环臂压玲珑。戛玉琤琤，檀槽小拨当胸。偷呵不禁忍俊，想迷藏、笑捉屏风。怜昨夜，触红丝宝枕，鸳睡初浓。难得全舒皓腕，正酒边揎袖，低拂金钟。才卷犀钩，知他人在帘栊。抱来沈郎腰瘦，最销魂、微格丁冬。禅又破，看万花飞也，情观先通。
岛上田横客，夷门古啬夫。吹箫剑影壮，击筑酒声粗。巉刻青龙杖，森茫金仆姑。手寒知袖短，天下一庸儒。讵知三古后，借剑有专诸。柳市袁丝侣，圯桥黄石书。藏身测虎卜，蛰性伺龙摅。战血哭歌地，昆吾东户初。
一片花飞九陌尘，更从何处觅芳春。幽光狂慧应难复，蕙些兰骚只自珍。梦里空留晞发影，世间谁识烂柯人。心舟欲泊桃源岸，无奈层云锁旧津。
柳絮漫天飞似雪。记得逢君，落花时节。年芳如梦梦如尘。枉抛书字托南云。尺鳞轻漏春消息。殢翠尤红，错怨江南客。锦鞋颠倒卜今宵。佳期早晚验归潮。妾似井桃君似月。又是今年，牡丹时节。阳差阴错几曾谐。枕屏幽约誓金钗。桃开井底知难见。月丽天心，应照离人怨。怨君仍自望君归。将心比月仗君知。
高堂双鬓已如丝，此日何堪更远离。宽我百忧惟汝在，莫令思我在家时。
洞庭渺人间，衡岳矗天半。茫茫高与深，妄测真可叹。先生廊庙珍，宁比白珩玩。延裕下水船，叔夜广陵散。有如大国楚，曹桧谁等伴。才高心转下，吐纳师公旦。叔季俗浇薄，喷饭堪满案。鸴鸠抢榆枋，井底蛙声乱。贤者不可测，无垢躬自盥。几带勒箴铭，韦弦砭急缓。庶几忠恕心，家学参一贯。行当位夔龙，为世起贪懦。春和美阳泽，万物归炉炭。功成湘水上，松竹款山馆。嗟余亦嵚崎，世熊羞冷暖。感君缠绵意，勉歌发笑粲。
阶砌叶初上，云山路转赊。扫门残影乱，千里望贫家。
晴色与春违，香红不馀漂。出郭纵远目，草长麦齐腰。诗来慰幽独，吮讽芬兰椒。招月作三益，庶用娱中宵。闭门雨两月，君来无旧新。白眼睨牢石，骞飞不受驯。落落含风松，纷纷栖睫尘。惭非修月手，向君和阳春。高郎客京华，好事有左顾。儒林丈人行，乃得曳裾处。亦知短褐底，蕴抱美无度。继今数公间，可但传新句。
长记销魂游戏初，彩虹星里好楼居。将雏来扑相思果，携汝同参武圣书。红烛玉台雕翡翠，碧文锦被绣芙蕖。浮生较此孰真幻？冷暖知如饮水鱼。
平生耳里湘西寺，此日真成叩梵宫。地辟晋朝多胜概，人师支遁有高风。身游大士毗耶境，目尽湘东返照中。佳处未能频驻屣，此行寻胜亦匆匆。杖策松门兴未穷，更过金地雨花中。山泉淅沥通幽户，林叶萧森下晚风。目极平皋方苍莽，烟深城郭自空濛。他年襆被僧房宿，聊与支郎话色空。林壑盘纡松径深，华台暇日暂登临。云开楚岫千重出，日落苍梧万里阴。贾傅文章仍自昔，武王城郭已非今。伤时访古堪流涕，徙倚聊为泽畔吟。
堂献瑶篚，庭敷璆县。礼备其容，乐和其变。肃肃亲享，雍雍执奠。明德惟馨，蘋蘩可荐。
举举谁氏儿，行年十四龄。父祖耕田夫，奇儿期有成。谓儿似不凡，令儿来受经。入门叩所业，历历如可听。《书》《诗》《春秋》《礼》，上口略不停。状貌亦修饬，乍见喜还惊。徐徐授之业，乃大不中程。外惠中则乾，天荒块顽冥。自儿登我堂，倏忽裘葛更。家贫礼数勤，馈问必洁精。袖中吉贝布，纤白六丈赢。云出慈母手，束脩聊自行。再拜谢主人，此情非所宁。贫家六丈布，绩织冬春并。晨霜纺砖白，宵雪篝镫青。儿学不寸进，孤汝贤母情。吾何德之堪，言之面颜赪。人生于天地，小大各有营。士农工与商，执一可以生。儿生家世农，曷不返归耕。居处朴以敦，孝友父与兄。何必读书诗，然后成名声。汝师家虽贫，短褐犹蔽形。还儿双匹布，哽咽还涕零。
休兵解甲卧沙场，归马离鞍苜蓿香。报导将军百战力，欢传天子万年觞。汉将乘秋西击胡，阴风万里扫穹庐。海涛怒作三军气，沙雁排成八阵图。
万壑千岩景象开，登临未足又须回。凭师莫断松间路，秋月圆时弟子来。
出门怅何适，满目尽芳草。不见故人来，惟见春花老。春花几度藏月多，别时容颜今如何。忆昔香车驾初枉，握手中庭秋月朗。幽蛩啼歇寒霜飞，野风四起群木响。我心此时悲蹉跎，君未知之呼我歌。我歌一曲君戚戚，徘徊为之三叹息。自从君归长别离，春秋燕雁更代飞。几折垂杨无所赠，倚遍碧桃总相思。相思出向清溪头，溪上飞花逐水流。
春光何处不迷离，江月江花带雨时。玉晕浮波千万里，檀痕浸水两三枝。人行濠濮清辉湿，天入沧浪翠霭奇。若使扁舟乘夜去，暗香疏影更相宜。
西山送夕阳，东山迎素月。一百八声钟，迎送何时歇。
苍翠叠嶂开，澹营烟霞外。飞瀑千丈馀，惊破银河挂。有客悟此生，一举绝埃壒。直上青云梯，隔断红尘界。栋驾涧底松，竹鸣谷口籁。伊谁效长生，逍遥慎不害。道遇黄石公，相约瑶池会。
将门豪客城东住，手植梅花三五树。为爱寒香户镇开，坐对梅花日成趣。风流太守为写真，老手笔精妙入神。半幅溪藤夺造化，枝南枝北争先春。花如缀玉柯如铁，标格由来自高洁。髣髴西湖起朔风，满林琼树飘晴雪。豪客幽情谁得知，对花看画两相宜。昨朝留我花下酌，濡毫索取题新诗。
凤阙朱旗展，弄罢五弦，南薰敲竹。雨糁桃蹊，钱浮荷沼，一瞬染成新绿。玉皇香案吏，曾是时、鹤飞江国。对此际，每丹霄效瑞，非烟郁郁。卜筑。陶山曲，风榭月台，图画应难足。绿绮春浓，青蛇星烂，肯便稳栖烟麓。玳筵称寿，清皓齿、霏霏珠玉。竞屈指，看芝封紫检，鸣驺入谷。
及时麟见世犹疑，卒为神州植福基。四裔具瞻知有圣，众生同病孰能医？声销坐见尧肌腊，泪尽如闻蜀魄悲。十载孤臣愆赴召，却留残息哭沦曦。
竞簉行轩亲色笑，教条初不作风霜。为公醉德仍醇酎，惠我温言亦报章。重见桐乡敬朱邑，不须畏垒诧庚桑。受廛定许休吾老，已戒诸雏计裹粮。
春圃莺花围席，秋堂风露入帘。宁以肩承蹴鞠，不将手触牙签。
短棹追游坐日间，嵚岑佳处亦跻攀。探奇觅胜真成癖，才了观湖又到山。
勤俭兴邦，法律御世。功就混一，俗几康乂。猜刻习胜，夺宗计行。酿成厉阶，王祚遂倾。
负了芳时，修椽愧杀飘流燕。呢喃自怨。不是春韶浅。尚有童心，凡骨从头换。平生愿。加鞭自勉。未觉征途远。
黄金为殿净庄严，笃耨醲熏翡翠帘。正恐天风来拔宅，丁宁收取白银蟾。万古灵根种广寒，折来白日便升仙。集英曾对三千字，也胜南山孟浩然。
又是花开花落时。凭栏兀自数花枝。心如落瓣纷无著，祗觉纷纷不自持。当日事，怕重提。休拈罗带再题词。新缣旧素知何是，一段风情诉与谁。
空庭人寂寂，深院雨濛濛。博具棋无敌，愁城酒有功。苔痕沿砌绿，花蕊堕林红。闭户真为乐，交情异孔融。一室惟容膝，閒吟散郁烦。宫云浓泼墨，窗雨急翻盆。地僻人来少，心清道自尊。真宜守渊默，世事不须论。岁月如流水，新年异旧年。閒眠非病酒，痴坐类癯禅。乳燕双翻雨，饥鸢独戾天。自知心有主，肯被俗情牵。风雨连朝恶，馀寒尚袭衣。莺花经目老，车马及门稀。自喜一心静，休论万事非。任渠群燕雀，终日傍檐飞。腐迂甘守约，澹泊讵云悭。谋巧翻成拙，才疏只类顽。肯因身外事，变却镜中颜。日日钩帘坐，悠然对晚山。地僻尘嚣少，斋居坐晏如。清风回枕簟，细雨润琴书。野竹当窗密，山云入座虚。自缘非吏隐，能与世情疏。对景多清兴，悠然得趣时。閒临怀素帖，细咏少陵诗。往事皆天定，前贤不我欺。达人斯契合，处世复奚疑。俯仰浑无累，迂疏百不能。未忘君子操，肯畏俗夫憎。古调轻齐瑟，新诗付剡藤。萧然无物我，兴味似山僧。
投我以建溪北焙之新茶，报君以乌程若下之醇酒。茶称瑞草世所珍，酒为美禄天之有。碾碎龙团乳满瓯，倾来竹叶香盈卣。涤烦疗热气味长，消忧破闷醺酣久。君不见竟陵陆羽号狂生，细烟小鼎亲煎烹。扁舟短棹江湖上，茶炉钓具常随行。又不见沛国刘伶称达士，捧罂衔杯忘世累。无思无虑乐陶陶，席地幕天聊快意。欲醉则饮酒，欲醒则烹茶。酒狂但酩酊，茶癖无咨嗟。古今二者皆灵物，荡涤肺腑无纷华。清风明月雅相得，君心自此思无邪。
极目漳南道，相思正杳漫。愁时明月近，别后素书难。雪暗芙蓉阁，春生苜蓿盘。一毡犹寄远，应惜玉堂寒。
塞诏东来淝水滨，时情惟望秉陶钧。将军一阵为功业，忍见沙场百战人。
朝廷遣使航东海，万里南来送玺书。著屐登山良不恶，分符典郡复何如。白苏事业千年后，吴楚封疆百战馀。今日养民方急务，肯将徵算及舟车。
老境多愁思，朝来怀抱开。漫游偕胜侣，乐饮怕停杯。散性惟希白，高踪曷拟裴。秪看时龊龊，宁见量恢恢。我自匏为斝，谁家玉作罍。雅怀须尽日，仆子莫教催。杳杳终天恨，凄凄满目哀。贻谋那远料，积善乃深培。美植惟梧槚，深阴胜棘槐。怀贤何及矣，抚世亦悠哉。瓶罄思回棹，诗哦不计回。诸公尽才彦，拙句懒删裁。
虚檐碧瓦临无地，吐月吞风六月寒。帘捲烟光摇户牖，雨馀岳色堕阑干。侍儿自炷真龙脑，座客同分小凤团。谁谓太平本无象，规模堪入画图看。
凤林戈未息，鱼海路常难。候火云烽峻，悬军幕井乾。风连西极动，月过北庭寒。故老思飞将，何时议筑坛。
牛迹黄泥一径深，满陂乱草接疏林。矮篱绿竹几竿秀，斜屋苍榕半亩阴。挡客柴门当路立，入山处士倩谁寻？禽音乍接似讥笑，日午荒陬万籁吟。忽闻云壑有歌吟，不费周遭次第寻。轻快但知心境好，清和只觉道根深。搜荤枉杀司晨凤，生火险焚岩下林。欲与故人倾一醉，数温野酿带香斟。
井脉连江水自清，桥拖岚气碧云凝。小池洗砚鱼争跃，高树迎轩鹊乱鸣。径竹日筛金锁碎，坞莲风拂座香馨。宦园藜杖逍遥后，吟弄松阴一小亭。
清白世风存，王公复有孙。挺生如玉树，不竭似淮源。日背嵩峰紫，春添洛水喧。幕中多胜友，肯使负芳樽。
弥天风雨压舟低，八表同忧七圣迷。半壁自饶龙虎气，中原真见犬羊栖。棋成逐鹿争先覆，势尽连鸡恐未齐。赤甲白盐东下路，只应长负乱莺啼。
语你出家辈，何名为出家。奢华求养活，继缀族姓家。美舌甜唇觜，谄曲心钩加。终日礼道场，持经置功课。炉烧神佛香，打钟高声和。六时学客舂，昼夜不得卧。只为爱钱财，心中不脱洒。见他高道人，却嫌诽谤骂。驴屎比麝香，苦哉佛陀耶。又见出家儿，有力及无力。上上高节者，鬼神钦道德。君王分辇坐，诸侯拜迎逆。堪为世福田，世人须保惜。下下低愚者，诈现多求觅。浊滥即可知，愚痴爱财色。著却福田衣，种田讨衣食。作债税牛犁，为事不忠直。朝朝行弊恶，往往痛臀脊。不解善思量，地狱苦无极。一朝著病缠，三年卧床席。亦有真佛性，翻作无明贼。南无佛陀耶，远远求弥勒。
谯人夏侯氏，有女志独高。夫家尽荡灭，节义终持操。荣华昔共享，祸患今同遭。妾身偶生存，志巳埋黄蒿。亲戚勿讶我，人类异羽毛。引刀断耳鼻，见义不见刀。至厚莫如地，桑田变波涛。真金不畏火，见此女儿曹。
凋零何事伴荒墟，不向春风借一嘘。独有根盘老顽碧，数拳犹是补天馀。
凤凰城阙压金汤，龙虎旌旂护未央。万国衣冠朝玉陛，百蛮歌舞进瑶觞。花迎宫扇红霞晓，日落天袍翠雾光。江海小臣无以报，空将诗句美成康。
弱水还琼岛，星桥驾碧虚。九重天近处，一岁月圆初。胜景看逾好，新诗画不如。微臣逢盛事，献颂愧才疏。
怜君谪宦向边庭，对酒愁闻歌吹声。落日茫茫乡思远，沧江渺渺客帆轻。楚猿啸月过衡岭，越鸟啼烟傍柳城。贾傅投椷吊湘水，至今流恨未能平。
暂下莲峰轻屈指，光阴倏尔又三年。虽然不隔丝毫许，争似躬亲到座前。
未容闲白少年头，投笔真逢杀敌秋。浩唱唤醒天地醉，长戈挥尽古今愁。要教志业归青史，无复秋宵梦白鸥。禹贡尧封收拾好，风云重壮古神州。
陵墓三年道，重来七月期。山河不改色，霜露只增悲。世想钦明德，人传顾命辞。九龄如帝与，端可致雍熙。
一叶飘然下弋阳，残霞昏日树苍苍。吴溪漫淬干将剑，却是猿声断客肠。
流火郡离饶，悠悠驿路迢。黄华舟解鄂，渺渺大江遥。肩弛鄱人檐，身随楚客桡。东瓯乡梦远，南浦别魂销。不过汉阳垒，犹劳郡守轺。远山看八字，古国避三苗。别水由通济，羁帆渡泬漻。方随鸥浩荡，俄值雨飘飖。夹岸华疑雪，舂天浪似潮。枝栖并乌鹊，苕宿伴鹪鹩。旅思凭诗遣，愁肠赖酒浇。无鱼不弹铗，忘味若闻韶。孺子沧浪曲，渔人欸乃谣。逃虚音可喜，得隽语同嚣。秋老江经夏，湖平境过宵。夜鸣疑有虎，昏吠喜闻獢。遗俗怀吴主，荒祠类楚昭。巨鳞烹缩项，白粲籴长腰。茅舍橘初熟，江村枫未凋。柳枝犹楚楚，竹泪尚思姚。雨后禾收晚，霜前麦见荞。风清玉沙界，月吐紫微霄。一瓣香闻佛，千龄寿祝尧。沱潜终共道，江汉讫同朝。渡口听鸡唱，洲边记鹭翘。地名思故里，诗句忆同僚。塔子瞻山色，天门认斗杓。航便河广苇，风顺若邪樵。石首欣相问，刘郎似见招。双帆方快意，五两忽狂飙。谁弄黄昏笛，如闻赤壁箫。孤烟为藕市，一叶是渔舠。江水澄泥煮，芦薪带湿烧。梦回惊枕撼，晓起觉风调。蔬撷才盈握，鱼?莫计艘。横波沉密网，巨浪脱高跳。红想乡醪滑，黄看野菊娇。左公城穴兔，油口树喑蜩。水是蛟龙地，桑馀羽葆条。竹由忠悯插，木自洞庭漂。大士精蓝壮，将军画像骁。江空无战舰，水落有乘橇。促织虫知备，淘河鸟受徭。风高鸣过雁，天阔戾飞雕。云梦封疆远，荆衡气象辽。建都曾王楚，为郡自平萧。息壤那容盗，章台可戒骄。韩诗誇府大，汉史志民僄。燕集堂开杞，笙歌乐舞逍。楼登一日暇，赋就百忧消。落帽观成阻，游山兴谩飘。书随鳞出峡，诗附翼还鄡。离岸忽鸣橹，满艘仍竖幖。栖窗回蜥蜴，扑面集蟏蛸。沙市人家远，方城草色葽。食梨苏肺渴，啜茗愈头痟。覆屋曾非瓦，名村浪有窑。枝江县罗国，凫舄飏王乔。百里环洲渚，千家在苇苕。津卿谁复禦，松邑已非侨。汉景馀清爽，临江尚庙祧。转滩惊见石，挽繂眩飞苕。澎湃声如击，玲珑状似雕。松楸悲相冢，香火静僧寮。转盼宜都过，横云楚塞峤。虎牙端欲噬，铜柱为谁标。月向夷陵看，杯思太白邀。文忠遗劲节，精采凛生绡。岩白形如鹞，鱼黄状类?。邦人祀神禹，郭璞当皋陶。舟退风飞鹢，生浮旅泛薸。鲤溪穿荦确，牛峡隔岧峣。孝起姜村感，音传进足趫。山家收芋栗，土物贡姜椒。涧水何曾歇，桃花未肯夭。覆盆鸣鹿友，绝壁聚狐妖。野媪头缠白，行人背负镣。回看一州峡，下视众山么。障日峰衔豆，钻天石碍轿。道逢怀刺祢，卧听诵书鼌。被冷公孙布，裘寒季子貂。犹堪耐冰雪，未暇忆炎歊。倦上九盘岭，重观三峡桥。好峰名佛顶，欲画少僧繇。照黑纷持火，愁荒猛击刀。流虹瞻魏阙，瑞白庆清朝。国寿绵箕翼，皇图奕诵钊。欢声形戴白，环视舞垂髫。避涉忧如马，观形怯类猫。眼经巫峡险，心过秭归焦。熊绎山城古，灵均庙貌憔。离情随梗断，乡思为梅撩。境始临夔府，魂频梦象箾。轻生甘叱驭，爱物戒扬镳。帅阃分诚滥，州麾把更侥。拜恩罗吏卒，列炬散鸢鸮。野渡水清浅，孤舟人寂寥。影防沙有蜮，音骇昼闻枭。圣洞云深锁，天池浪不摇。林梢鸣烈烈，峰顶洒瀌瀌。快睹天披雾，愁听夜滴蕉。阳台开爱日，阴气廓玄枵。六六盘初过，三三界已超。生朝念弧失，旅食分箪瓢。遐想赋风玉，敬瞻行雨瑶。过关宁有鬼，及郭免逢魈。访古寻诗史，观风入郡谯。路难端可畏，形役尚奚劳。行也知谁使，官乎我亦聊。欲赓刘与杜，辞鄙甚篘荛。
浮云四何之，高天莽回互。空谷非所依，畴能测衷慕。念我平生欢，挥手不反顾。朔气日夜侵，霜霰浩无度。洪流飒然交，万木倏改素。庐巷墐户炊，停车饭中路。吐沫鲜馀润，裁襦狭广步。隐士代失职，达者惭其故。欲以俭世工，御风而飧露。
一啄樊笼外，萧然烟水乡。折芦翻夕梦，急雨乱秋行。南涧渔波浅，西风菰米香。世无摩诘手，谁与入清防。
壮县人歌第一奇，过庭为有宁馨儿。亲旁色养宜加谨，户外分豪勿预知。寓意杯觞须自节，读书松竹有馀师。它时刮目相期待，连桂家风望一夔。
阿侬家住湖水傍，菰米莼丝野饭香。猫头紫笋尺围大，沙角红菱三寸长。
结茅亭下小池新，积雨通沟滟晚春。风掠尘埃出明镜，影吞林木卧青云。泥中蘋藻生无数，江上鵁鶄坐得闻。太液渐台深斗极，乘閒杖履得相亲。
常时泛西湖，已觉烟水永。北堤复谁开？长涵一川静。久幽繇地偏，跬步人迹屏。我初得之喜，指顾辟榛梗。种花延妙香，插柳待清影。飞梁通两涯，结宇临四境。包罗尽高卑，开拓极壬丙。洒然尘滓消，恍尔心目醒。兴物振滞淹，如人出奇颖。日携二三子，杖屦屡观省。念时方有为，众智各驰骋。独此得逍遥，固知拙者幸。
出门红未芳，还家绿成幄。仙葩独婉娩，书声共寥落。日暮碧云合，天寒翠袖薄。念远怅悠悠，缑山缈孤鹤。
汉约无功不得侯，奸雄恶少善为谋。却令骄主轻人命，奴仆行师海北头。
与君一别后，两见滁花开。花开花落自春色，思君高卧梁王台。梁王台深三尺雪，哀弦急管缘云切。至今风流空耳闻，秖见台高上新月。明月照君心，手弹绿绮琴。夜静声激烈，谁为听君音。罢琴对酒还复歌，春风万里吹黄河。相思欲见知何地，雪台竹色今如何。
海角孤云白，澄空万顷波。江声回夜月，帆影上秋河。岸出鱼龙伏，船鸣雁鹜过。明朝看山色，知是富春多。
节物惊心两鬓华，东篱空绕未开花。百年将半仕三已，五亩就荒天一涯。岂有白衣来剥啄，亦从乌帽自攲斜。真成独坐空搔首，门柳萧萧噪暮鸦。
往年曾佩双湖组，古刹犹题三塔湾。堕雁重寻湖浩渺，断虹浑记水回环。两州隔涉名无改，二纪栖迟老复还。病衲虽无分别想，经行莫作少年看。
梦回酒醒嚼盂冰，侍女贪眠唤不应。瘦㾪江梅知我意，隔窗和月谩腾腾。
弟昆同乳本同生，夙慧天成老辈惊。肄业才高钦院长，双丁两到播芳名。
莫以怜才少相君，提封尽跨五湖云。请看六字镌官诏，便是仙都十赉文。
寒食潇潇想介推，君荣何故使身萎。贪天耻见终须怨，旌地如闻更足悲。三复龙蛇阴雨动，千年神鬼黑风吹。棉山草树今非古，满目残春忆旧枝。
毳帽驼裘一尾轻，半开便面气如春。醉归穿市月随人，此境要非吾辈事。摩头忽忆海山滨，蕨芽荔肉齿生津。十分春压能眠柳，一再风撩解笑花。故山应摘雨前茶，从我觅诗如触鹿。为君肥字作栖鸦，句中有眼莫惊嗟。
作客怜兄并，吟诗悲岁归。久沉金马诏，俱惜彩衣违。风户沙潜袅，春筵烛自辉。栖乌终不定，宿雁且相依。侧识淩云思，旋看比翼飞。盘椒迟明发，池草慰晴晖。
窈窈楼台接海居，紫霞辉暖染衣裾。五噫赁庑鸿光在，下噀归田陶翟如。以美人伦成教化，白邀天籁与吹嘘。逃秦仙眷依诗卷，图续花源不妒渠。
《箫韶》风暖净尘沙，缥缈炉烟吐绛霞。凤辇曾停携半袖，玉音重问赐名花。千章宝炬春光晓，十里旌旗泗水斜。何幸随亲同被泽，皇恩优待圣人家。
渺渺澄江湛碧虚，风帆一幅挂轻蒲。吾钩岂直鱼虾设，入钓文王未解无。
扬鞭几日别京华，吴下争看白鼻騧。剑客多生荆楚地，骚辞更在大夫家。同将孝友光南海，独惜英雄老紫霞。兄弟六龙君第二，趋庭万里慰公沙。与我神交几啸歌，林宗一路话烟萝。休言高尚皆金马，亦有文章在玉珂。兰草自为王者出，羊裘终柰故人何。君家父子高台阁，应念穷居著述多。
山怒拔天外，云闲不受拿。檀林失白日，药草荐新茶。涧陡梯登岸，楼空昙放花。黄昏钟磬发，惊起欲栖鸦。
五马南中去，脩途一月宽。暮年忧国切，今日爱民难。志大人无小，政平人自安。端能扫蛮瘴，莫作偶然看。
琴拂虞薰，月裁班扇，麦秋槐夏清和。笋变琅玕，绛榴细蹙香罗。绿云初展圆荷。见金鳞、戏跃清波。山丹舒艳，葵花映日，萱草成窠。浮云富贵，出处无心，好天风月，如意偏多。功名事业，壮怀岂肯蹉跎。待拥雕戈。洗胡尘、须挽天河。醉挥毫，知音为我，发兴高歌。
乌衣诸郎美如玉，笑我秋风卷茅屋。才高渠是判花人，头白吾羞汗青竹。
万方多难随千里，寸断肝肠一夕殇。落尽梨花无觅处，斜阳如血照他乡。任谁见尔皆欢喜，能识从依小更奇。即此忌才遭夭折，弥留色相竟乖离。无端缘尽悲难说，一念心酸双泪垂。散学负薪独不见，黄昏何处唤娇儿。凭空剜我心头肉，埋入荒郊土一抔。兄弟有情悲往返，终教拾尔骨同归。
叶苦寒摧绿，花愁雪妒红。自知荣适晚，不敢恨春风。
晓色千峰杳未分，声声哀怨出云根。举头忽见思乡岭，何不他时别处闻。
滕王阁上退之碑，徐孺祠中鲁直诗。往客欠游常系梦，今行缘病复愆期。霜彫南浦短长柳，云掩西山浓澹姿。落照有情增我恨，晚风无力度帆迟。
六龙亲御奠神州，甲子如今甫再周。百世尚瞻虞帝祀，五传遽抱杞天忧。臣民莫废瓜华敬，今古长悲禾黍秋。叹息馀生孤露甚，门弧弓棘总成愁。
鱼骼匠成尊，犹残海浪痕。外堪欺玳瑁，中可酌昆崙。水绕苔矶曲，山当草阁门。此中醒复醉，何必问乾坤。
校缗税亩不妨闲，清兴自随鱼鸟间。知君此去足佳句，路出桐溪千万山。
寒烛照清夜，笙歌隔藓墙。一从飞燕入，便不见君王。
饱食日。上危亭。东风昨夜入。雪晴云，遍银屏。回首叹劳生。鼎相承。皇恩早晚。陂边垂钓手，不负幽情。
平湖茫茫春日落，危樯独映沙洲泊。上岸闲寻细草行，古查飞起黄金鹗。
梵宫四面五峰巑，兜率台高倚翠峦。会有寒山重到此，倩谁试与问丰干。
鼓棹正逢江雪霁，是行应快吴吟。透云寒日半晴阴。烟岚凝翠重，霜树溅红深。案上文书闲展读，圣贤踪迹重寻。不堪华发故骎骎。三旌还有分，万事付无心。
杖藜看笋数犀株，天堕香云五色书。落月照人惊梦昨，光风识面记春初。珠骈巧语谁能拣，锦比新诗迥不如。转读转佳难去手，眉间愁思为君舒。
寒云浮天凝，积雪冰川波。连山结玉岩，修庭振琼柯。
清梦破，何处叫春莺。乍暖乍寒云更懒，熟梅时节昼愔愔。立尽一楼阴。
人事几时穷，我性偏宜静。世上谁无富贵心，到了须由命。闲里且偷安，醉后休教醒。醉里高歌妙入神，妙处君须听。
洞门常自起烟霞，洞穴傍穿透溪谷。朝看石上片云阴，夜半山前春雨足。空山雪消溪水涨，游客渡溪横古槎。不知溪源来远近，但见流出山中花。石屏自倚浮云外，石路久无人迹行。我来携酒醉其下，卧看千峰秋月明。信马寻春踏雪泥，醉中山水弄清辉。野僧不用相迎送，乘兴闲来兴尽归。庶子遗踪留此地，寒岩徙倚弄飞泉。古人不见心可见，一片清光长皎然。青松行尽到山门，乱峰深处开方丈。已能宴坐老山中，何用声名传海上。
持牒喜从乡老荐，画船搥鼓发江城。马空冀北标雄逸，凤起河东仰圣明。万国朝天黄道直，五云拥日泰阶平。旌旗研影三千字，朱绂银章被宠荣。
皇天亦爱我，生我匡庐山。勉承父母志，功名期少年。既无取日手，远去穷虞渊。又无谋生才，广有负郭田。富贵两不谐，胡为乎世间。眷言敷原居，宛在瀑布前。野旷易得月，谷虚常带烟。行歌紫芝曲，醉上香炉巅。念此百年身，有此足以闲。若乃不决去，使彼山悽然。
郎去何太速，郎来何太迟。欲借一尊酒，共叙十年悲。
红樱斗帐空如水，烟月罗罗。人到南柯，一片松涛枕畔过。雀翘蝉鬓端然坐，裙带微挼。纤指频呵，甚处巫云入梦多。
本因作客转称主，才许还乡又别家。钜制积成亭畔草，快帆剪碎浪中花。老来豪健真难得，事过思量大半差。此去虞阳何所颂，颂君一饭一分加。
凭栏对渚禽，云过半江阴。萧飒蒹葭雨，苍茫橘柚林。问津人已远，怀古意何深。俯仰乾坤内，谁能识此心。
野竹野竹绝可爱，枝叶扶疏有真态。生平素守远荆榛，走壁悬厓穿石?。虚心抱节山之阿，清风白月聊婆娑。寒梢千尺将如何，渭川淇澳风烟多。
不禁俗物败人意，忽见幽篁眼为明。记得旧游天上梦，连昌宫外听秋声。
乱水号新港，颓云蘸古城。山楼遥出没，野日自昏明。树冷禽声灭，霜高鹘翅轻。梦归今未得，寂寞寸心惊。水落芙蕖老，山高薜荔长。野云吹不断，晚雨气先凉。信笔题诗逸，停杯漉酒忙。酣歌露双足，有意濯沧浪。
攀山顶礼循微径，墓石苍凉暗夕曛。遗蜕未嫌埋异国，流亡端为益人群。卅年钻研书犹在，一室观摩耳愤闻。欲起先生勤对语，劳资今已剧争纷。
先帝宫人总道妆，遥瞻陵柏泪成行。旧恩恰似蔷薇水，滴在罗衣到死香。
聊为花时一问存，迟开恨晚更何言。寻僧旧识前朝寺，促座犹悭入市尊。不意荒寒生绝艳，已愁春色近黄昏。客怀三月匆匆过，却是今朝最断魂。解道春归忽送春，斜街飞絮逐车尘。等闲绿树栖莺后，来对朱颜被酒人。染柳熏梅殊未了，才晴乍雨更无因。可怜俯仰低枝在，划地东风又浃旬。莲根未长秦蘅老，况汝残开已不堪。剩与桃梨同沆瀣，尚留蕉萃对瞿昙。蝶阑向暝知谁过，燕语无眠却独谙。错被玉人回靥看，不如飘泊满江南。汲汲光阴顾景来，闲阶小立意徘徊。始知成碧看朱误，何待香消酒醒回。强札未为游客惜，盛时曾向众芳哀。相逢此日犹如此，浪费驮金走马才。
建溪玉饼号无双，双井为奴日铸降。忽听松风翻蟹眼，却疑春雪落寒江。
此君抱节怀霜露，裁以广寒修月斧。区区拔颖陋管城，落落中绳宜册府。潜心几绝西门佩，隶古亲传伏生语。后来颉颃追时好，客卿子墨先生楮。慈恩柿叶剡溪藤，俗嗜纷纷那足数。何人喜事翻新制，林下风流微近古。宣心写面却缄囊，百草千葩增媚妩。青奴小忍供笔砚，晴窗示尔梅花赋。
少时狂走西复东，银鞍骏马驰如风。眼看春去不复惜，只道岁月来无穷。初游汉中亦未觉，一饮尚可倾千钟。叉鱼狼藉漾水浊，猎虎蹴蹋南山空。射堋命中万人看，毬门对植双旗红。华堂却来弄笔砚，新诗醉草誇坐中。剑关南山才几日，壮气摧缩成衰翁。雪霜萧飒已满鬓，蛟龙郁屈空蟠胸。邻园杏花忽烂漫，推枕彊起随游蜂。绕看百匝几叹息，吹红洗绿行匆匆。莫年逢春尚有几，常恐春去寻无踪。青钱三百幸可办，且判烂醉酤郫筒。
雪舟不肯半涂回，直到荒林意盛哉。篱菊苞时披宿雾，木犀香里绝纤埃。锦心绣口垂金薤，月露天浆贮玉杯。八十仙翁能许健，片云得得出巢来。
琴心挑取卓王孙，卖酒临邛石冻春。狗监犹能荐才子，当时宰相是闲人。
秋夜一何遥，灯烬炉烟灭。低下水精帘，含情对明月。
不踏长安十二门，鸬鹚飞处数家村。停桡试向滩头问，莫是严光末世孙。
花落青苔锦数重，书淫不觉避春慵。恣情枕上飞庄蝶，任尔云间骋陆龙。玉液未能消气魄，牙签方可涤昏蒙。起来已被诗魔引，窗外寒敲翠竹风。
曼缨白马下双雕，降敌辕门气不骄。为问浑邪能骑射，可如新帅霍嫖姚。
谩自狼贪只鼠嗔，坏墙穿壁已无邻。儿童爱惜狸奴惯，生怪苍皇不近人。
东风吹老绿杨枝，可是春郊罢耒时。带雨细龆原上草，夕阳归路向迟迟。南亩功成便退身，中流游泳任天真。牧童何处空江晚，清世应无扣角人。
换骨欣逢九转丹，东风迎岁雪梅残。玉良试火增虹气，鹤老经春怯露寒。诗就越声惊恻恻，梦回天乐记珊珊。故应有德神明相，宁事祈禳叩夜坛。
羽卫离丹阙，金轩赴泰坛。珠旗明月色，玉佩晓霜寒。黼黻龙衣备，琮璜宝器完。百神将受职，宗社保长安。
两京争羡旧儒臣，致仕南归宠命新。白发萧萧辞玉阙，锦衣烁烁炫晴春。桂林路指关河迥，枫陛恩深客梦频。想得到家多有忆，鹓行肯忘故交人。
我行大江滨，举头见钟山。清风自南来，长啸宇宙宽。邂逅适相遇，取友平生端。恋恋故人意，怜此范叔寒。世路方多虞，期子慎所安。他时来访我，陋巷一瓢颜。
眼来眼去，未肯分明道。有意于人甚不早。谩教我、心下终日悬悬，星事，知他何时是了。几回猜伊意，也是难为，拟待偷怜又胆小。奈何我已狂迷，怎肯乾休，情深后、不免求告。但只教、时时得些儿，便拼了一生，为伊烦恼。
山庄好，烟雨护层楼。吹笛小红能荡桨，吟诗老杜泛中流。一叶木兰舟。
灵岩有路入烟霞，台殿高低释子家。风满回廊飘坠弃，水流绝涧泛空花。青松阅世风霜古，翠石题名岁月赊。谁谓无生真可学，山中亦自有年华。
独倚中天览大荒，西来秋色更苍苍。日翻木叶红千顷，雨过芙蓉翠几行。玉女寒棂惟皎月，汉皇辇路满清霜。回看磴道深无际，转欲凌风渡铁梁。
海棠花发过春寒，花上禽啼宿雨乾。双双不惜头俱白，犹向东风弄羽翰。谁教寒皋语自圆，可人毛羽更新鲜。上林千树堪栖息，应见高飞近日边。
石门越宿大船坊，平望湖开一鉴光。午过吴江风力顺，姑苏台下吊吴王。
鼎炉火候密推排，鍊得纯阳气上来。地户闭时骨体实，天门积渐自然开。
玉骨冰清过岁寒，可怜蜂蝶已成团。如何不解相如渴，散尽江南一点酸。
淅淅凉风起，唧唧寒蛩鸣。草木郁氛侵，两曜衔晖明。河源失故道，岱宗眇余青。凭虚发浩叹，游子万里情。
离家六度见清明，知是何时出帝京。今日登临倍惆怅，好山多似豫章城。
贮得瑶华桃李时，寻花舍此复何之。陶情供具衰年乐，送老生涯画史痴。地僻扶携窥粉黛，林深枕藉共糟醨。祇传吹角城头早，秉烛留欢恨每迟。
可惜梢头烂漫芳，无心要趁寿阳妆。宁教片片随风去，点在苔痕骨也香。
紫极开春御气清，青阳临午圣颜明。风前羽葆摇龙影，云里箫韶下凤声。蕃使总陪端笏列，近臣长傍禁阶行。腐儒谬接专城寄，惭愧来朝朱绂荣。
指掌西陲聚米图，岩疆版筑集烝徒。天开敕勒穹庐远，地拓瓜沙戍垒孤。鸡塞梦寒飞锦段，雁关烽息閟金符。冰霜诗句贤劳绩，补入《燉煌实录》无。
襟度休休发兴长，衣痕在眼自淋浪。望依北斗天垣近，坐爱东村夜色凉。霜竹种成凡几个，早梅吟罢有馀香。远游莫忆当年赋，大老惟因住帝乡。
王子桂林一枝秀，文学讵从翰林后。少年折桂秋蟾宫，冲突颇遭月娥怒。帝遣来司南苑花，潜夫书读两三车。朝天一别柳湾去，暮云春树天之涯。
孟冬来栈阁，清晓度乡关。隐月鸡鸣急，回风虎啸闲。雾收才见树，日出始分山。时复凭高望，秦川指掌间。
雾鸾晓影忽参差，云雨阳台役梦思。自是胶弦无续日，不同圭月有圆时。洞房斗帐承新爱，河汉星桥隔后期。绮榭凝尘断消息，抒情空拟四愁诗。
金粟黄如酒。问嫦娥、广寒深处，似人间否。湿露微侵珠箔冷，檐影直窥星斗。渐冷信、催来重九。万户疏砧喧玉杵，有征夫、隔岁交河守。飞云起、忆陇首。莫令沟水东西走。还省记、花堆斜髻，橙搓香手。晓陌霜浓骑马滑，生怕衫罗凉受。听沙雁、声寒渡口。素帛难传心事远，谱新词、一阕奴儿丑。银筝拨、西风牖。
赁庑终须有数椽，何劳辛苦叹无田。猪肝累尹身难避，雀舌留宾手自煎。舍北条桑能取利，市南沽酒不论钱。旧巢宛在空回首，飞鸟依人亦可怜。
纹绣重袭密丽绵。筠金间玉续匏弦。分派九河洪涤宣。薰兰承蕙藉简编。坟典遗基隆圣贤。
山头围猎日将午，猛士如林尽貔虎。凌云铜角一声落，驰马争前捷飞羽。草间咆哮谁敢撄，赤手缚之如缚鼠。柙中耽耽目如炬，犹激阴风动平楚。生擒一虎直百兽，况乃杀获连四五。睿情所重扬威武，奏凯归营叠笳鼓。山村羔豚散不收，扫除民患民无忧。欢呼仰荷储皇赐，道傍拜舞歌千秋。
江汉长哦向渺茫，白沙朱雀正相望。东巡百万临瓜步，拭目中兴望我皇。
对汝还成叹，寒更坐转深。异乡垂老计，春草隔年心。蜡炬明残夜，天风破积阴。遥怜几稚子，酒罢一长吟。
未厌平生习气浓，更将馀事训儿童。鲁论二万三千字，悟入从初一句中。
渭水严滩旧一家，肯嫌相伴乐生涯。两三间屋傍溪水，四五尺竿横钓沙。濯足鸥边秋月白，挂罾矶畔夕阳斜。红尘都不干閒趣，风雨萧萧吹荻花。
三朝恩渥重丘山，论报输忠岂易殚。移疾暂休丞相笔，坐谩犹著侍臣冠。清樽一笑聊相乐，白首分飞益自叹。闾里从游应有日，凝然性海绝波澜。
五行不到处，一气未生前。清光赫赫，无何乡里独超然。日月岂能照鉴，天地不能包裹，晃朗妙无边。赖有竹涧水，却向世人传。杳兮冥，恍兮惚，湛兮然。这些消息，浑身是口也难诠。截断千差歧路，屏除万般机巧，缆住钓鱼船。往事都休问，静坐一炉烟。
东风到处竞繁华，不问穷檐与大家。垂柳丝中深院宇，隔廧时有出来花。
立马荆花下，逢君海外归。攀条忆别日，两度隔芳菲。教泽流香国，欢颜溢彩衣。但能娱白发，禄养莫辞微。
晚来停棹傍茶庵，镫火人家炤碧潭。恰似吴娘好眉黛，语儿泾畔月初三。
四月江南晒麦天，日长无事莫高眠。好将诗思消愁思，省却山塘买醉钱。千秋霸气已沈浮，银虎何年卧此丘。凭吊有时心耳热，云根拨土觅吴钩。
万炬红莲陆海中，车如流水马如龙。九街画鼓春声满，百柁琼艘蜡味浓。底事狂雷翻地轴，叵堪笑电破天容。冲泥蹋雨寻归路，竹杖芒鞋取次供。覆雨翻云一霎中，雷鞭击柱起乖龙。推愁正倚三杯酽，破睡那能一枕浓。桑下持锄如许健，席间失箸若为容。诗翁只作啼婴看，万斛珠玑唾手供。尚见暗尘随驷马，忽惊飞电扰群龙。玄云合沓涛头上，白雨浑酣乳面浓。淡碧鳞鳞生晓涨，小红漠漠放春容。只应便作寻芳计，好把鸱夷载酒供。
昔重间平乐，中推辅佐功。德容咸有裕，善庆果无穷。以义情虽夺，于亲礼更崇。洛郊春向晚，薤挽变凄风。
青云坊下路，万里此分襟。俟有传书雁，相期弋上林。
皖口孤城江水傍，城上犹有愁云黄。豺狼魑魅相食尽，忠魂白日长垂光。
重阳无数日，风雨登临缓。会见天气佳，黄花插须满。老对黄花节，遥临白帝城。空斋听萧瑟，点点是乡情。江山悲木落，身世叹飘蓬。未会登山客，先吹堕帽风。巫峡有雄风，菊天多细雨。知我欲登高，先期洗尘土。竹叶悲杜陵，秋云吟柳恽。家乡雁荡遥，节物龙山近。灰飞季秋管，云暗巫山峰。我欲廓氛曀，试呼黎与重。节近愁阴雨，云披见太阳。殷勤呼酒伴，烂熳醉秋光。
双成佩玉雕兰翠。似得香中意。锦缄云碧雁飞斜。远寄淡泥金画并头花。罗纹碧色秋窗晓。断梦萝烟袅。拂花惊燕见相思。别久扇纨齐写定情诗。
的皪堪为席上珍。银铛百沸麝脐薰。萧娘欲饵意中人。拈处玉纤笼蚌颗，剥时琼齿嚼香津。仙郎入口即轻身。
倾绿蚁，泛红螺，闲邀女伴簇笙歌。避暑信船轻浪里，闲游戏，夹岸荔支红蘸水。
使君风味压荆州，每为吾民乐更忧。锦里篇章推唱首，浣溪光景促遨头。行春预约花攲帽，把酒方欣雪点裘。岳史年来惭吏隐，扳舆时得从公游。双虹倒影上檐楹，碧水澄空一镜明。野草闲花无限趣，短藜幽榜不胜情。已知风月随人意，聊为湖山载酒行。却讶锦囊赓梦草，坐令诗兴绕寰瀛。
庆历公三入，边陲扰太平。啖金真间敌，挠酒不寒盟。上印情虽切，然髭病遽轻。惜哉天弗慭，宸幄泪先横。
微云扫尽碧虚宽。月华光影寒。山河表里鉴中看。沈沈清夜阑。风细细，露漙漙。神游八极间。九霄回首望尘寰。悠然醉梦还。
姓名何事到金瓯，沧海横流浩莫收。鹄立白袍三百个，有谁回首望崖州。
削发仍烦障，缘随太俗忙。未知依宪节，得似引慈航。白辍斋时磬，谁拈佛日香。何当息徒御，归尔旧清凉。
滔天来洚水，震瓦战昆阳。此敌犹能禦，春寒不可当。
梁鸿虽避地，庑下懒任舂。旅食如孤雁，飘零类转蓬。马前公府刺，饭后上方钟。梦逐飞杉叶，随风直向东。
燕翼谋贻老景饶，平居无谄复无骄。家庭德誉原功艺，幕府才名比郤超。廿载时光嗟浪掷，半生交好叹凋寥。不堪重话愁中事，昔日干云气已消。
万花川谷第芳菲，也许湘灵媵伏妃。翠叶迎风牵荇带，红绡浴日湿宫衣。共船不妒龙阳钓，警乘犹疑洛渚飞。谁把荒园一鱼目，换将五十六珠归。
璇条夤蔚，琼源浚照。懋矣皇烈，载挺明劭。永言敬思，式恭惟教。休途良乂，荣光有耀。
何当归卧水云乡，不必功名似子房。一黍精华空色大，百年行数古今长。谁知扰扰还三得，独向冥冥遣两忘。少室山头星月近，紫微垣下起天香。
域中前辈尽颓颜，混迹刘伶尚闭关。孤艇著书江水上，百年阅世酒杯间。天边落木流扬子，秋尽寒云出蒋山。若忆园亭旧游钓，挂帆明月共君还。
寻僧野寺不知还，秋色藤萝正可扳。不见游仙来郭璞，缁衣何处负青山。
曲曲林亭澹澹春，水声花影四无邻。明年石上寻鸿爪，谁识玄都旧道人。
狂奴四五夸轻狡。只道郎君小。却将城市作藩篱。终日循循矩矱不须疑。佳人白发情还在。生恐朱颜改。谁还煮酒论英雄。且喜郎君振起有家风。
大红旆引碧幢旌，新拜将军指点行。战将易求何足贵，书生难得始堪荣。离筵歌舞花丛散，候骑刀枪雪队迎。应笑蹉跎白头尹，风尘唯管洛阳城。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
万事我已足，只悔已止酒。使我欣然时，无物能共有。
风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。
几年憔悴去清班，敢辱君恩误赐环。但厌软尘随倦马，不愁弱水隔神山。下帷寝饭群书里，退食雍容众隽间。行矣东归竟何补，低回未免愧吾颜。
美人家住古罗浮，铁石肝肠不解愁。羌笛一声清梦破，也随春色到苏州。
年小灵童，出家学道，师言侧耳须听。清晨早起，扫地莫扬尘。梳洗身边洁净，然后刷釜拈盆。厨房内，油盐米面，休得费半毫分。客来须接待，行须缓步，语要低声。守清贫寂淡，莫恋浮荣。遇晚端身正坐，心清净、满目光生。休改变，天长地久，自有好前程。
粉袖春纤露笋芽，瑶编舒卷向窗纱。古来女宠存龟鉴，国色娉婷莫自夸。云锦衣裳玉雪肤，君臣共喜得双姝。不如诸葛粗粗妇，手挈綀裳过草庐。
春波堂上倚栏干，一曲楼台晻霭间。野衲再寻行脚债，钓蓑聊寄赏心閒。燕低欲舞影翻水，鸟倦知还云在山。匹似棠湖尽堪住，绕檐祇欠翠螺鬟。
身驾青牛老子车，行云来去自纾徐。精神健好充黄野，骨法清真贯玉庐。六十二年康节咏，五千馀卷玉川书。石林莫作盘居计，黄纸看看又诏除。
维摩高阁起层层，驻马空门试一登。双嶂湿云寒阁雨，半岩枯树倒悬藤。鹤行松径迎来客，猿坐蒲团伴病僧。浮世茫茫如梦幻，宁须吊古泪沾膺。
帝子声华事已遥，空留遗像仰清标。半庭草色侵双屐，一径松风话六朝。殿宇几经沦浩劫，峰岚依旧薄层霄。文章麟炳垂千古，不与斯楼共寂寥。
客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。
甲第俯河湄，修亭面势宜。琴樽长有乐，草木似无衰。境胜青山敌，心閒白日迟。祖良迷大隐，独与赤松期。
父兄师友俱鸣世，培养都缘岁月深。忍得清贫忘宠辱，至今声誉蔼儒林。
群山紧抱一明湖，料是银河遣巨珠。矗岸云松沉碧影，穿霄雪巘倒穹庐。鱼翻白浪层巅过，鸟逝青崖脚下浮。极目江山天地阔，金汤万里入舆图。
楚越间关道，篮舆又草萍。苔文滋锦石，云气点苍屏。扰扰浮生役，劳劳送客亭。秋风迟落木，山较往时青。
后土祠南裔，坤维媲室家。国封严典礼，宫祀尚褒嘉。不是神灵异，焉能眷迩遐。应须有玉女，到此赏琼葩。丽服从空降，明妆倚日斜。同挥五云扇，共驻七香车。月姊羞调粉，风姨罢散花。青童回绛节，金母屏彤霞。故事唐时盛，佳名数代誇。尘根虽下界，天意在中华。雪让珑璁巧，冰销刻镂瑕。人间惟独尔，地上更何加。万蘤殊寥落，群芳避艳邪。玫瑰诚执御，芍药等泥沙。圣运俄惊辍，兵强忽肆拿。舛讹难核实，真赝遂聱牙。雷雨还惊蛰，潜藏重发芽。旁枝微旧崛，新叶漫荣荂。尤品终芜没，珍蕤逐水涯。两朝成草莽，九庙杂龙蛇。古殿兰旗暗，残炉桂燎赊。蕣颜愁想像，珠树绝骄奢。寂寞无双誉，徘徊但自嗟。八仙聊免俗，消得宝栏遮。
寻真何处觅层城，观起金台接太清。鸠杖尚留九节在，霞衣犹见五铢轻。闻月野鹤亦自适，流水桃花空复情。歌罢怀仙一长啸，昔阳红照万山明。
旅食长安春复秋，忆君高卧在林丘。十年尘土燕云外，两屐烟霞越岭头。靖节有诗思入社，仲宣无赋倦登楼。炎风朔雪遥相隔，消息多烦寄水流。
乐天知命夫何忧，不道身如不系舟。万折山随平野尽，一轮月涌大江流。天下皆忧得不忧，梧桐暗认一痕秋。历历四更山吐月，悠悠残夜水明楼。
白沙翠竹小江村，路转西郊隔市尘。入坐好山如有素，忘情鸥鸟澹相亲。芋魁饭豆平生足，涧草嵓花各自春。得酒谁能更羁束，不妨倒著白纶巾。
志士抱奇策，常苦不得伸。及其利害出，倏已亡其人。今古同此恨，愚智竟谁分。哀哉老任公，英魄久已沦。惟馀亭下柏，阅世盘深根。纷纷凡草木，几变秋与春。朝菌与蟪蛄，尽死我独存。任公不及见，见其贤子孙。请君利斯奇，仍复大其门。
叱咤金田起义兵。东南席卷一时平。迷人金粉前朝泪，半月风烟午夜明。拼一木，拄天倾。可怜谁为解余情。万人齐效田横死，怕听英雄饮恨声。
公曾数载潮阳掾，笔力怪来韩与苏。璧上庙碑当乞我，庶求涓滴润焦枯。涪翁昔在黔戎贬，逸翰遗章久更多。字画公今元祐脚，拟烦妙手定如何。
未觉身行是翠微，乍惊岚气上人衣。下看坠霭疑无地，侧指崩崖宛似扉。路隔翔鸾仙迹杳，藓封卧鼓太音稀。最奇一笏巅头石，独瞰空青更不飞。
阅世苦多累，息此嘉木阴。坐玩磥砢节，孤高契芳心。远风自东来，乍如鸣素琴。渐竽密籁沸，划变戈矛森。栖鸟各去枝，閒云亦辞林。淑气不尔严，萧瑟有此音。感之发竦竖，起听更敛衿。调律岂无意，事大力不任。覆餗明在涂，敢试鼎与鬵。叹息偃庭际，出门春已深。
纵横忧患满人间，颇怪先生日日闲。昨夜清风眠北牖，朝来爽气在西山。
眼花落井眩双神，雪步迢迢见欲真。澹墨画图横玉影，黄昏庭院倚阑人。唾绒犹认窗间迹，啼粉空馀镜面尘。消得黄金铸成屋，年年雪里贮芳春。
南国谁开九畹田，灵苗栽培不知年。秽除荆棘芳根盛，活引方塘夜气全。清晓露凝珠箔翠，三春日暖玉生烟。秋高次第天香几，吹散幽香遍八埏。
泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期深涨，携琴却此游。
猛虎三子一子豹，山中穴居人不老。咆哮欲出腥风生，树木动摇鹊频噪。画师画此何所取，乃曰重重来报喜。高堂展挂心胆惊，冯妇下车看未已。食馀野兽身最肥，窝弓好避虞人机。汉家将军真可拟，万里沙漠能扬威。
挑菜光阴不出游，伤春情比柳条柔，东风不分太绸缪。小巷买饧寒食近，深窗滞梦雨声幽。朝来肯上近花楼。
五指纤纤耸碧霄，云纱轻拢细梳挑。天开丽日晴光涌，地插琼钗倩影摇。突起南州成五岳，敢同北国比千娇。于今追忆情尤笃，感尔遥遥举手招。
活活夹山来，悠悠双眼觑。欲知流不穷，更认泉来处。
五鼓催更尽，千门彻晓开。岁从今日始，春是去年来。璀璨梅花雪，清香柏叶杯。亲闱思拜庆，遥望粤王台。
孕秀钟鼎庆源长，属近亲依日月光。弧矢影侵槐阴绿，熊罴梦入藕花香。诗书博雅今平献，政事精明古赵张。九府本根关大体，故分华节到鄱阳。来迎父老喜相扶，才大能令惠爱孚。十道山川新约束，三楼风月旧规模。岩岩气貌踰嵩华，坦坦胸襟有典谟。仰止光华申善颂，何当敛版向庭趋。
尘封胸次气粗豪，山骨嶙峋草木雕。烽火连年消锦绣，墨情安得任风飘。
风猎乱香如扫。又是粉梅开了。庭户锁残寒，梦断池塘春草。情悄。情悄。帘外数声啼鸟。
山翁曾约旧交欢，须拂侯门侧注冠。月在石头摇戍角，风生江口亚帆竿。闲随野醉溪声闹，独伴清谭晓色残。待取新秋归更好，九华苍翠入楼寒。
笑把铜章尹汉中，隐山斗米显神功。魏兵四畔临河岸，弹指波心万丈峰。
潭潭明光殿，稽首西方仙。平生修何行，步有黄金莲。我岂昔好径，报以履下穿。洗足坐道场，卒卒此何缘。
牛渚孤从天际浮，天门双夹大江流。开平古庙多松柏，归对风烟一片秋。
穷冬霜露下，谷风转凄其。以今四运周，感兹百卉腓。披榛归北圃，墟里故依依。桑竹馀朽株，台榭有遗基。野老相与至，嘲谐谈昔时。谈罢辄引觞，陶然无所思。纷纭世中事，寒暑相盛衰。此理苟不胜，役役徒尔为。既以适吾愿，何能忽去兹。
我本耕田夫，戴笠湘山曲。饭稻羹河鱼，江乡习淳俗。自从官长安，冠冕苦拘束。疏懒弃蘋蓑，奔忙逐华毂。回望旧家山，林烟隔空谷。秋雨稼云黄，春风秧水绿。间阔儿时事，神驰渺幽独。此行出都门，沿途纷菽粟。惟少红莲稻，难夸农足谷。有如听筝琶，尚未聆豪竹。何意过松林，佳境豁心目。香叶舞翩翩，疏花散芬馥。粒重欲垂头，泥深犹没足。行将筑高廪，秋成欣鼓腹。吾侪牛马走，糊口营饘粥。常临乞米书，强窃代耕禄。铅椠果何功，风尘徒逐逐。何时十亩间，稳古三间屋。稼圃日潇洒，农书夜披读。言师苦县师，知足可无辱。
帝明峻德事明禋，夙夜精诚岂计旬。礼乐百年承古典，衣冠万国仰严宸。风收雨雾天初霁，春透郊原日正辰。此日晴明真泰景，听歌喜起羡君臣。春正仲吉卜郊禋，先启纶音属上旬。玉帛骏奔趋百辟，精诚柴望达中宸。尘清警跸风从虎，人拥旌旗星拱辰。正是为民兼为事，细听韶乐悦君臣。昨日初闻颂享禋，往来唱和已周旬。未论格调追前代，但爱忠勤翊帝宸。百岁功名多幻梦，一春风景几良辰。凭君收拾归青琐，不负当朝记事臣。
寂寞空堂欲暮时，钟声断续雨千丝。此中会有西来意，正复庭前柏树知。
君不见金马门，交疏结绮拱朱轩。云里天垂丹凤阙，星前霞映紫微垣。岧峣三殿当空起，日华东照明光里。双茎露掌直南山，片石虹桥临渭水。门开宦署只罘罳，摇佩鸣珰待诏时。白虎持经决同异，柏梁受简连歌诗。苏生珊瑚枝，少小芙蓉锷。刀布不肯赍，自谙太常学。蛾习春弦拥蕙帷，蠹窥冬简扃芸阁。千金狐裘五丝鞭，一朝大笑长安乐。于今西北是长安，驿楼官树向桑乾。骅骝蹀躞风鬃动，雕鹗凭淩雪羽搏。三千奏牍金门入，深山蒿庐更簪黻。大官梁肉频被赐，尚方笔札行当给。建章驺牙重栎新，混邪十万将来臣。汉庭莫哂酣歌客，也有东方谏猎人。
燕丹得荆卿，名声惊六国。已感燕丹恩，思报燕丹德。悠悠易水寒，飒飒风萧瑟。壮士从此去，飘然入秦域。气凌帝王尊，图穷无变色。剑术虽云疏，谁不谓勇力。壮哉匹夫志，之死矢靡慝。汉文亦有道，贤相亦盈庭。求言何其切，当时得贾生。抗陈无所讳，少年而老成。惜哉遇合难，上书竟不听。去去勿复顾，坐看湘水清。湘水自悠悠，哀哀痛哭声。吊之竟何戚，千古一同情。
臣质今亡矣。怅临岐、津桥鹃语，十年于此。冰雪交期风尘外，落落晨星而已。叹直谅、如君能几。千里论文书在箧，衍波笺、重注倾河泪。磨镜具，远难致。州贤思适兼滂喜。许肩随、兴文精本，遵王小记。手定诗文编年稿，应有珠光剑气。在故纸、丛中飏起。莫谓校雠推绝学，是西京、悃宽刘中垒。蒿里奏，侑家祭。
大夏尧遗俗，汾河汉豫游。今随龙驾往，还属雁飞秋。天行肃辇路，日驭翼华辀。朝乘六气辩，夕动七星旒。谷静禽多思，风高松易秋。远林才有色，遥水漫无流。京华佳丽所，目极与云浮。但睹凌霄观，讵见望仙楼。锁门皆秀发，鸳池尽学优。待君草封禅，东山观射牛。
结束戎装剑陆离，月华星彩共低垂。严城秋冷铜焦死，魂断三千外宅儿。
一派银河夜不收，碧山无碍此天流。紫云芳草春无际，却界长天一色秋。
丧乱偏多感，尘踪叹转蓬。弟兄半零落，亲友各西东。世界鲸波滚，羁栖燕幕同。天涯憔悴尽，顾影独书空。
无端愁绪不由衷，疾首酸心笑语中。倍有伤情如醉日，黄梅时节雨溟濛。时雨愁云皆黯淡，骚人离恨墨糊涂。天公狂洒情天泪，一任横风一棹孤。
槛外寒梅树，春前每自荣。芳香风并远，琼蕊雪争明。梦逐罗浮月，愁闻羌笛声。龙城消息断，春恨几年平。
一猫生二子，相貌都很好。儿童放学归，大家争来抱。母猫紧紧跟，口中咪咪叫。好似声声说：还我小宝宝。
一线天高不可升，穿云深处有梯登。猿惊难上回山木，鸟骇迟飞落野藤。行客携筇常起伏，山僧着屐每凌兢。后阶先幸奇松护，独立能遮最上层。
妙制成春春未知，园工自出一家机。折旋夭矫龙蛇势，缭绕缤纷蛾蝶围。烟篆不生腾剩馥，月痕相倚衒清辉。西城纤巧仍如旧，祇慨梨云昨梦非。
吴儿越艳总垂髫，漫学青楼绾髻高。婉媚尽能歌宛转，不知谁是郑樱桃。
大圆镜里没遮拦，日日征帆往复还。何用乘槎沧海去，具区亦自有神仙。
紫阁花深吏散衙，肘悬金印净胡沙。山中亦有閒勋业，拓得兰亭上白麻。
窗外禽声竟日闻，午晴花气送馀芬。久随波荡为孤客，拟遣穷愁咏五君。旧侣几逢千里驾，他乡长梦故山云。何当谢却浮名累，挥麈谈诗到日曛。
梦浅愁深无意绪。帘掩新寒，乍觉秋如许。凉叶自飘檐畔树。不关日日风和雨。独上层楼还独伫。山尽天低，惟有云来去。蝉曳残声声又住。晚鸦三两归何处。残醉初消人意懒。绕砌凉蛩，犹解吟幽怨。几处红楼丝管暖。商声只在闲庭院。北雁不知关塞远。满地菰芦，湘水烟波晚。风里横斜吹更乱。关心莫被风吹断。疏柳寒烟天一角。阁雨痴云，黯淡还长壑。漫拂金徽尘漠漠。书来依旧悲离索。曲曲屏山凉梦觉。醉也难成，醒更情怀恶。愁与西风还有约。拚教永夜听檐铎。
雨过凉生座，云开月近帘。诗情堪并发，酒戒未须严。近地欣无警，平畴赖既沾。喜君清夜酌，笑语解相淹。
青门金锁平旦开，城头日出使车回。青门柳枝正堪折，路傍一日几人别。东出青门路不穷，驿楼官树灞陵东。花扑征衣看似绣，云随去马色疑骢。胡姬酒垆日未午，丝绳玉缸酒如乳。灞头落花没马蹄，昨夜微雨花成泥。黄鹂翅湿飞转低，关东尺书醉懒题。须臾望君不可见，扬鞭飞鞚疾如箭。借问使乎何时来，莫作东飞伯劳西飞燕。
平沙落日大荒西，独立苍茫意转迷。蕙畹兰皋愁晚对，竹垣花掖记春栖。摧颓杜甫歌朱凤，憔悴王褒望碧鸡。白首艰难随去住，青云容易坠攀跻。
登楼目送行云远，斜阳断烟离绪。帝所麻鞋，仙都卉服，南北凄凉为旅。高寒院宇。又潮落丁沽，雁回湓浦。两地魂销，短檠搔鬓共谁语。浮沤江上聚散，眼中人几换，前度吟侣。瘦菊支霜，酣枫绚日，抱色栖香心苦。哀弦自抚。倩泪滴荒波，载愁流去。唤起灵均，楚骚赓怨句。
似闻花有叹，偶值客幽吟。自恨丛芳少，相依窈绪沉。晓风吹淡薄，寒日护清深。岂意枝头色，犹同物外心。
霏霏寒雨暗溪沙，瘦尽千峰菊始花。一月氤氲香不断，夜来都扑钓鱼槎。
南北风流旧不同，伧吴今日若相通。病来犹伴金杯满，欲得人呼小褚公。
琼林玉树不相饶。薄云衣，细柳腰。一般妆样百般娇。眉儿秀，总如描。东风摇草杂花飘。恨无计，上青条。更起双歌郎且饮，郎未醉，有金貂。
九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
山行渐欲堕荆榛，夹道黄花独尔新。野外篱边非失所，尚能寒眼动诗人。
蓊郁千山曲，周游一径斜。老身多岁月，闲地少风沙。度密来尤迥，凭高望更赊。小庵含法界，不待野僧茶。
蟠桃初熟玉京春，圆屋如规户牖新。尽是瑶池高会客，岂容尘世饮中人。
吟坐久忘眠，银灯花灿然。明朝风雨霁，行李早言还。
庭户无人秋月明，夜霜欲落气先清。梧桐直不甘衰谢，数叶迎风尚有声。
妙舞势萦回。似仙子、飞下瑶台。当筵不尽风流誉，鸾翔凤翥，兰情蕙性，总赋多才。乐极转生哀。长怕道、好事成乖。如今真个天涯住，年年枉费，杜鹃啼血，唤不归来。
集霰夜才分，缤霏晓更零。未乘风洒洒，先挟雨冥冥。窗失三更黑，山无一寸青。有船非剡棹，谁去扣吟扃。
杖策到丹峰，开轩对绿丛。禅心清似水，客鬓乱如蓬。鼓角谯门日，莺花上巳风。逢人相借问，何地隐庞翁。
野客误桑麻，从军带镆铘。岂论之白帝，未合过黄花。落日投江县，征尘漱齿牙。蜀音连井络，秦分隔褒斜。硖路商逢使，山邮雀啅蛇。忆归临角黍，良遇得新瓜。食久庭阴转，行多屐齿洼。气清岩下瀑，烟漫雨馀畬。黄鸟当蚕候，稀蒿杂麦查。汗凉风似雪，浆度蜜如沙。野色生肥芋，乡仪捣散茶。梯航经杜宇，烽候彻苴咩。逗石流何险，通关运固赊。葛侯真竭泽，刘主合亡家。陷彼贪功吠，贻为黩武誇。阵图谁许可，庙貌我揄揶。闲事休徵汉，斯行且咏巴。音繁来有铎，軏尽去无车。溢目看风景，清怀啸月华。焰樵烹紫笋，腰簟憩乌纱。杞国忧寻悟，临邛渴自加。移文莫有诮，必不滞天涯。
拂拂轻黄染御衣，出群标韵异繁枝。此身已分京华隔，不谓天香尚许披。
冰雪肌肤染绛云，岁寒林下对吟身。先天气至浑如醉，初日光融转更新。白发无能酬造化，金丹有道驻长春。少年莫笑诗成处，倾倒相欢忘主宾。
鼋鼎功名染指来，故园山水亦悠哉。可人最是猥园菊，不待秋风也自开。
炎暑何从避，城隅古刹幽。故人今再会，胜地昔曾游。云合天容暝，风来客意秋。归途催暮雨，回首不能休。拉客游萧寺，徘徊及暮还。自非归沐假，那得片时闲。阅世真成梦，为官祇强颜。老僧应笑我，何日远尘寰。古人来会合，萧寺喜粗连。久坐频更仆，留言悉契禅。塔高延晚照，楠密易昏烟。欲去仍回首，西风为惨然。
花前曳杖极徜徉，为汝临风一慨慷。直自东坡仙去后，无人十月作重阳。
堂下心如铁，庵中语似雷。有人参此语，三个一坑埋。
插柳樊篱远似村，正逢九日在辕门。摘花随意看春色，倚剑长歌对酒尊。醉里犹怀陶县宰，风前谁忆孟参军。千官扈跸承欢宴，独愧无才负圣恩。
日出入，旸谷扶桑间，一何迅且疾。百年若电光，四序如风飘。祝融驱火轮，蓐收乘斗杓。羲和掣神鞭，玄冥扇狂飙。安得驾六龙，游遨遍八极。长生不复死，永永天地毕。
揽衣初起髻鬟倾，翠凤离披画不成。梳洗不妨停一刻，乱头时节最倾城。
髼松雪鬓满头斑，垂老于今始入山。上岭人扶登绝顶，下坡杖倚到前关。晚秀茆房还我住，龙王书阁待僧閒。封题却忆舟中语，写去新诗一破颜。
京口兵可用，酒可饮。一语参差族成血，忠贼相持各凛凛。岂知好丑隔形骸，父为孔鸾子为鸩。人众天定理则那，遗臭流芳且高枕。
窗外疏篁对节金。画桥新绿一篙深。沈沈清夜对横参。酒晕半消红玉脸，云鬟轻制小犀簪。梦回陈迹杳难寻。
幕府侈高会，长筵列朱缨。浮觞无缓筝，一曲三四行。岂不诚欢娱，之子怀远征。握手一为叹，秉烛循檐楹。攀条摘荔枝，枝叶何青青。琼玖相要结，光辉比明月。佳期倏弦望，昭质匪圆缺。云裾振丹陛，章甫滞诸越。忘年感绸缪，揆予伤薄劣。所期峻明德，离合弦与括。猷懋端在兹，达人鹜修轨。黄鹄狭四海，那能独衔羽。周容谅匪度，磬折嗤余子。不见处裈中，生死虱与虮。此理难户说，持赠知者几。相知良独难，相见复何期。朱明曜南流，浮云莽西驰。萧艾变芳草，青黄悲素丝。众人悯好修，贞心重随时。矢歌不能长，爱子千金躯。
岸上鲤鱼风，芙蓉别秋水。满江两脚来，波面蜻蜓起。揖雨还拜风，蓼花红逦逦。莫讶爱江湖，前身是鱼子。
东南作尉本神仙，化鹤家声亦宛然。临欲骑鱼归海岛，犹能跃马拓弓弦。花间载酒经旬日，陌上悲歌隔九泉。尚有读书台下月，夜深还照碧池边。
南峤飘幡地，西华载酒年。使君携客去，何似谢临川。
山桥独立竟忘归，贪看悬厓瀑布飞。苍翠重重得刹隐，轻风送出磬声微。
层崖落飞泉，微风泛乔木。坐遣谷中人，家家有琴筑。
轻纨破碎佩环流，颠倒锵鸣乱触舟。解绋投篙曾不顾，不知何处拥汀洲。
食桂亦足辛，食梅亦足酸。至味贵适口，安用珍龙肝。夸毗好怪异，旁观损人欢。杨雄抱清静，车毂恶朱丹。杜钦事薄游，龌龊簪小冠。有名映千古，何必论饥寒。赫赫卫与霍，巡游扈祠坛。出师燕然北，功成竟镌刊。高明鬼所瞰，竟致倾覆患。鹊巢岂不高，飘风自见残。象齿徒云长，厥身因以燔。所贵儒者事，功德与立言。富贵真小物，一掷轻弹丸。贤哉大司马，遗子独以安。戒酒虽短章，齐物因大观。巨细罔玷缺，完此白玉盘。高朗惟日月，自卑仰弥难。发蒙及小子，志气豁且轩。
积雪瞻太华，油云揽东岱。今过六盘山，益信天狡狯。高高陇坂云，横分雍梁界。一支走北地，群山互鳌戴。梯空安可穷，毋乃厚坤隘。七月阴崖寒，风雨白日晦。千盘作螺旋，百转出鸟背。登高望西极，川原尽破碎。一身裹云气，焉能辨泾汭。元昊昔盗兵，藏鸽逞机械。宋师实不竞，赤手搏蜂虿。惜哉一韩名，何救好水败。元老圣朝出，军威震无外。一清关陇尘，再荡祁连秽。兹山屡驻节，烟岚壮旌旆。事往哲人萎，攀柳尚遗爱。凄其陇头水，邈矣风云会。驱马拜萧寺，松风漱寒籁。元宫亦成尘，惟有名山在。
磈砢万石底，滴沥泉一泓。裹茗欲煮尝，未有龙头铛。
莼鲈有玉西风急，橙蟹无金东海深。祇为酒醒愁夜永，二虫得失我何心。
白玉繁花五叶芳，春风吹尽洞庭霜。河西道眼分明处，识破此中知见香。
蜀魄曾为古帝王，千声万血送年芳。贪夫倦听空低首，远客初闻已断肠。锦水春残花似雨，楚天梦觉月如霜。催归催得谁归去，唯有东郊农事忙。
居官难得是全名，于守年多政转清。身为素王扶坠户，手提赤子出饥坑。使来公馆文书简，吏退私斋几砚横。似此雍容好风度，天边看著绣衣行。
吴侬生长西湖住。舣画舫听棹歌父。苏堤万柳春残，曲院风荷番雨。草萋萋一道腰裙，软绿断桥斜去。判兴亡说向林逋，醉梅屋梅梢偃处。
避暑追凉许近寻，君家池阁爽烦襟。密云不雨龙挂尾，落叶辞风蝉噪林。许远清湾净如拭，没多红芰意能深。围棋争道未得去，遮莫城头西日沉。
自我来粤东，竟夕守凡庸。离奇记昨夜，梦中入闹红。汀师手玉轴，上署董思翁。咐嘱时时习，莫负胡瘖公。梦回月如洗，感激涕无从。自公返仙府，我亦频飘蓬。分布诸采色，非专难为功。我沐犹尚可，奈何须春风。
木异难侪众木淹，刻成慈相孔仁谦。真珠璎珞鸳鸯殿，白玉屏风翡翠帘。晴雨祷祈随感召，香灯炽盛极庄严。镇山宝聚田庐广，灵贶弥彰一百签。
乡望情何极，蕨薇长故山。拂尘看剑锷，对月问刀环。父老歌风后，园陵望气间。登临随杖屦，云水意同閒。
曾闻兵革话承平，几见承平话战争？鹤尽羽书风尽檄，儿谈海国婢谈兵。梦中疏草苍生泪，诗里莺花稗史情。官匪拾遗休学社，徒惊绛灌汉公卿。
鹤伴鸣琴公事晚，乌惊调角戍城秋。
家在琼崖万里遥，此身来往似孤舟。夜来梦趁西风去，目断家山空泪流。
江海十年逃网罾，却从吾子到金陵。嘘云濡沫相忘若，青眼白头再见仍。卮酒文章随大块，夜城风雨集微灯。明朝挥手洞庭去，浩水灵山共碧澄。
儒硕堂深世禄长，云烟飞处墨花香。对人好写颜公帖，珍重吾家白面郎。
曾占龙头第一名，先生元是监诸生。楼船近向淮南发，驿骑虚从颍上迎。宣室几年无贾谊，谏垣今日有阳城。同寅更得同年者，同振斯文答圣明。
严更禁圄鲤书通，刬地哀声叫断鸿。两载睽违生死际，一心破碎乱离中。扶家且喜难兄弟，报国徒怜若婿翁。薪胆卧尝当此日，河山几处战秋风。
常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。
矞云贯月溶金波，碧烟羃树春婆娑。海珠泣红花露重，蜃脂流绛兰逶迤。越罗复幕交流苏，绣襦结带明青蛾。金壶转刻铜龙湿，漏水溅溅辘轳涩。辘轳沉沉轧银井，昼毂难淹夜愁永。起看青汉不成眠，不见双星见河影。河明月淡斗横斜，通宵春思匝天涯。眉端心事说不得，自调新谱按琵琶。
已误西湖鸥鹭约，客舟西上更徘徊。故人益叹天涯远，怀抱何从得好开。
破布囊，无一窖。靠著便憨眠，全不知天晓。若言弥勒分身，你且莫来謼我。
迢递南来使，艰难北伐兵。春迟榆柳色，朔动鼓笳声。多难无朝野，深愁外死生。群公柏梁宴，大将棘门营。末路填驱辖，濒年绝请缨。渔樵吾岂敢，玉石未堪平。
梅仙峰侧绿青青，渭水潇湘共杳冥。试借琅玕来暮倚，洞门风露接蓬瀛。
此身本与两仪齐，造化谁云是小儿。必有事焉元自欠，罔之生也竟何为。华陀自古真难遇，邹浩从今不用悲。却恐故人疏太甚，枯梅无复长新枝。
我行溪上路，行云为徘徊。天高北风恶，叫叫鸿雁来。起望杜若洲，渺渺绝沿洄。孤芳据其胜，修洁无纤埃。俗子不敢近，石梁尚崔嵬。我如剪翎鹤，老志空低回。又如渴蠹木，枯根莽难培。巧拙有定赋，神功若为栽。持此欲叩君，溪寒雪皑皑。景文大兄行，世念如浮云。自读仲退诗，夜夜梦见君。忆昨初识君，所见溢所闻。促席倾底里，谈谐意弥勤。尚论三汤公，剪烛夜达分。共悲风流远，累累北邙坟。今年芝山聚，有感兰亭文。醉墨出三昧，逸气凌鹅群。兹闻赋远游，应接当纷纭。中洲盛吟事，群公气如焚。勖哉争长难，吾衰不能军。丈夫贵意气，岂必在合并。琅琅对月篇，中有伐木声。夫子黎汤流，事事誇奇情。未忘雷张旧，蒯绠愧青萍。向来在匣时，雌雄互悲鸣。分离未云远，泾渭判浊清。精灵谅密契，岁月空峥嵘。吾方师漆园，因剑论养生。时时呼斗酒，磊落浇使平。
傍水寻梅步水湄，轻寒轻暖日斜时。不辞二里还三里，且看南枝又北枝。蕊胜珠圆香胜脑，花如玉洁蒂如脂。绝怜疏影横清浅，欲为题诗未敢诗。
白点清霜翠点烟，老枝香叶寄林泉。长材不献明堂用，要待峥嵘化石年。老干新稍翠叶齐，龙光传派自曹溪。清风十八滩头景，却忆坡仙旧品题。
雨晴云敛，烟花澹荡，遥山凝碧。驱车问征路，赏春风南陌。正雨后、梨花幽艳白。悔匆匆、过了寒食。归家渐春暮，探酴醾消息。
㴩湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
云影微开日脚垂，杏花深院落游丝。不知谁动秋千索，惊起黄鹂过别枝。
纱窗暖，画屏闲，亸云鬟。睡起四肢无力，半春间。玉指剪裁罗胜，金盘点缀酥山。窥宋深心无限事，小眉弯。
少日同声者，书来秪数行。二毛知阔绝，双鲤恨凄凉。久贱亲交弃，无求老态狂。世情那可问，明发泛沧浪。
秋复秋。愁倍愁。为却多情说尽愁。莫愁休未休。休未休。愁莫愁。尽说情多却为愁。倍愁秋复秋。
船中自带红泥灶，亭上亲煎白乳泉。唯有溪山知此意，水风吹面晚萧然。
老大登临兴尚豪，远随杖屦竟何劳。道傍雨洗松根瘦，树杪云连石笋高。僧爱孤虚新起阁，鸟嫌峻极不营巢。为休足力频思坐，欲问青天首屡搔。
铅华洗尽出天姿，樊榭当年总费诗。若把西溪比西子，苧萝村里浣纱时。秋草祠荒话旧游，词场百辈尽风流。小楼弹指斜阳入，浑被芦花笑白头。
笋舆拾得小凉天，旋与开窗急捲帘。十里轻云阁秋日，日光移在远峰尖。远峰隔水醒人心，一半斜阳一半阴。仙子更衣晚妆束，紫茸领子翠毛衿。赤日中涂绿树阴，肯将碧伞借行人。片云忽在树头上，失却勋劳庇得身。身行衢信两中间，夹路尖峰面面寒。只道秋山似春笋，不知春笋似秋山。缲车香里过征衫，白茧黄丝两两三。不是秋风上饶路，一生不信有冰蚕。
士元应展骥，百里聊尔绊。函继三异声，江述凭东观。
漫山白白与红红，小树低丛看不供。总道楂花香气好，就中偏爱玉珑松。
玉体纤柔，照人滴滴娇波溜。填词未就。迟却窗前绣。一幅花笺，适与何人手。还知否。孤灯坐守。渐入黄昏后。
朔汉强兵此渡江，前朝郡邑望风降。中天日月新开国，大地山河一倚窗。西楚无人撞玉斗，东都有客赋金釭。上流冲要皆宁帖，定鼎何须力士扛。
云门出孤月，秋色坐苍涛。夜久群籁绝，独照宫锦袍。
初服终能事，徐生已自违。浮云知失计，沤鸟见忘机。越酒经春老，江鱼入夏肥。他乡如不病，一任宦情微。
九龙池上有高台，池下芙蓉台上开。锦鲤不妨仙客跨，白鸥须望主人回。青山绿树孤猿啸，黑水黄云一雁哀。戎马西南经百战，夕阳铜柱锁苍苔。
檐下疏篁十二茎，襄阳从事寄幽情。祗应更指伶伦见，写尽雌雄双凤鸣。
文华灿烂照千春，雅集长安更有人。为放峥嵘诗脱口，先倾潋滟酒濡唇。浮屠堪忆唐风月，碑碣犹存汉凤麟。莫怪座中多俊彦，古城胜迹记前身。百年回首涕沾衣，不见云天鹤影归。万里西风吹凛冽，千秋上苑感依稀。高城迢递昏鸦噪，古殿荒芜野马飞。今日昆池赓绝响，吾侪原自与时违。
南风之薰兮五弦绝，可以解愠兮忧心益惙。念寓形于溟涬兮，藐一沤之起灭。前乎数千年之名世兮，后方来而未歇。往者不我留兮，来者不我接。何彼顽之弗夭兮，而独萎乎此哲。非夫人之立极兮，凛世路之迫阨。惟圣斯恻兮，建学校以寿吾道之脉。士不可辱兮又焉可杀，孰悟我圣明兮几袭秦之乱辙。我公之忠愤贯日兮，所以疾驱而朅朅。一去国兮一阴方猾，再去国兮重阴栗烈。鄙夫熟视兮，壮群邪之蟠结。目断留田兮，歌南风之阕。南风之时兮吹彼棘薪，乔木斯坏兮栋梁曷任。栌栌椳闑与扂楔兮，匠眯眯而弗寻。况承天之八柱兮，穷岁月而莫登。天岂不生材兮，郁牛山之嶙峋。雨露之所润兮，存日夜之肫肫。及大厦之将颠兮，无一木之可乘。羌小民之怨咨兮，谓天不仁。非道通乎三极兮，孰识天心。天既仁爱我民兮笃生伟人，一去就兮治乱攸分。天亦仁爱我公兮，不使见犬羊之骇奔，危机发兮众寐昏昏。秉离明以为烛兮，魂营营而上征。目断留田兮，歌南风之再吟。南风南风兮，莫苏槁质。坎离互宅兮，已翩翩乎月窟。驾朱鸟以启路兮，潜玄宫而永息。终长夜之漫漫兮，委人间之正则。道所以经世兮，名不可以虚得。方一去而即悟兮，可以淑艾乎士习。倘再去而能悟兮，庶奸谀之屏迹。使长孺居中司马遂相兮，狂酋当为之怵惕。又何至于闯江踰岭兮，喋血上国。思魏徵而奠九龄兮，吁其何及。公虽九原兮，疑遗忠之尚尽。我被公之知兮，始终如一。不得哭公于堂兮，不得执公之绋。我何负于神明兮，两足如絷。歌南风之三叠兮，恨无极。
凛凛冰霜晨，皎皎风月夜。南山有飞仙，来结寻梅社。忆昔西戍日，夜宿仙人原。风吹野梅香，梦绕江南村。锦城梅花海，十里香不断。醉帽插花归，银鞍万人看。低空银一钩，糁野玉三尺。愁绝水边花，无人问消息。兰荃古所贵，梅乃晚见称。盛衰各有时，类非人力能。子欲作梅诗，当造幽绝境。笔端有纤尘，正恐梅未肯。清霜彻花骨，霜重骨欲折。我知造物意，遣子世味绝。士穷见节义，木槁自芬芳。坐回万物春，赖此一点香。南村花已繁，北坞殊未动。更赊一月期，待我醉春瓮。山月缟中庭，幽人酒初醒。不是怯清寒，愁蹋梅花影。
君不见冯妇搏虎虎负隅，卞庄刺虎虎怒呼。如何匣底一声飞霹雳，虓虓老虎歼其躯。彼何人哉智且勇，虎狼之秦不足诛。呜呼！虎狠之秦不足诛，老熊当道复何如？
月上江寒白雁来，北山松桂素秋哀。苍梧木落孤城闭，剑阁云深万马来。塞上星河谁拜井，军中雨雪且登台。早知公路心无汉，昨夜山东插血回。
真个忆。花下雨声初息。猛记乌衣曾旧识。丁宁教去觅。春半峭寒犹力。泪滴两襟成迹。独倚危阑清昼寂。草长流翠碧。
麓山枫叶几番秋，难得文章一卷留。岭海尚镌韩愈字，洞庭曾系杜陵舟。青春有梦雪初霁，华夏无声雾未收。读罢倚栏翘首望，夕阳红处是潭州。
信知尤物必牵情，一顾难酬觉命轻。曾把禅机销此病，破除才尽又重生。
金吾不必问行由，此去逍遥物外游。半坞白云藏宿雾，一声横笛下归牛。喜瞻杰阁三生像，藐视丛林四海州。为写濯缨疏拙句，谁言墨迹至今留。
愿作山前松柏枝，双双墓道长相守。郎如逝水去不回，妾似落花再难开。华山矶里有肠断，燕子楼头无梦回。且教一死酬君爱，犹恐君情不相待。故将千载绿珠愁，忙解湘灵二妃佩。当时歌发孟才人，一声红粉委黄尘。如君慷慨英雄志，比翼连枝亦报恩。莫言艳骨沉荒土，烈烈芳魂自千古。相期生死不相离，离恨天应君独补。地久天长日月孤，人间能几女专诸。只愁文伯宫中伴，亦有扁舟入五湖。
夜看北斗坐中宵，久讶三台祲不销。榕峤忽传飞电到，松心竟为岁寒凋。全将浩气还天地，更作明神翼圣朝。图史馨香有磨灭，不磨名字在云霄。
地拱皇陵松柏深，君王法驾几时临。汉宫甘露曾闻昔，周室丰年岂自今。太史已删金匮录，词臣应制凤台吟。忆陪仙仗千官入，春日新莺在柳阴。一日龙飞濠泗间，橐驼胡马走阗颜。已来肃慎通沧海，更却呼韩闭玉关。使者旌旗分道出，将军部曲凯歌还。白头野老知何事，紫气常瞻万岁山。天限长江雪浪浮，临江百尺起朱楼。春风秋月归新恨，楚水吴山忆旧游。已沃腥臊无朔漠，从来壮丽有西州。万年大业如磐石，四海诸侯尽缀旒。锦城春色醉芙蓉，甲第楼台有几重。万里黄河遥北注，一丸函谷小东封。生常客寄悲工部，老托官联忝辟雍。始信童谣应千古，浮丘一马化为龙。西湖一雨始知秋，水碧山明散客愁。何日仙人留白石，当时宋祖战清流。银河接地西南界，玉气通天日夜浮。怀古登高无限意，暮云千里重回头。
谁道仙源近市廛，青山瀑布挂晴烟。春来细逐桃花水，依旧清流涧道前。
畴昔黄金入汉宫，只今娇额为谁容。嫦娥也觅孤栖伴，并照巫阳十二峰。
十载梨园，才一顾、梅郎本色。浑未老、湖山亭榭，管弦琴瑟。明月盗归公主令，秋风吹乱杨妃笛。恨青霜、刎不断春愁，乌江碧。台下眼，照今昔。场上鼓，催过客。问秦宫汉苑，几回消息。拍手人间儿女态，回肠万古英豪质。为红尘再唱百年歌，东君力。
翘首玄云暗鼎湖，馀生无路谒楸梧。忧深漆室心如醉，泪尽乌号眼欲枯。老病自惭孤末命，梦魂犹忆赞吁谟。黄扉残稿俱零落，无逸惟存旧献图。
凌晓常行云气中。
冷金笺纸湘妃竹，一十三行。写上吟章，双款分明哑谜藏。莲花小印刚刚印，叠扇张皇。转过回廊，卐字栏干亚字墙。
桑颠榆蹶大河倾，舟过陶波浪始平。篷影学遮冠盖道，橹声如斥子孙名。塞鸿已厌趋南北，沙鸟谁知乐性情。想像故园松菊在，为谁漂泊尚劳生。
陈车遵城闉，振策导广路。仰盻孤云征，俯见流波溯。感念平生欢，岂以杯酒故。群居不自觉，相失增怨慕。川河引舟楫，陵陆旷烟雾。重觏难可寻，努力敷襟素。
白露浥宵桂，月满浮云山。遥想山中人，与我身俱闲。少日曾陪供奉班，流浪三千随百蛮。海水接天看不足，却归万壑听潺湲。累土成岳谅非艰，蚤服玄英勘大还。金阙玉清名籍在，不应犹自恋人间。
流血竟五步，伤心此国殇。风云愁黯黯，水月幻茫茫。申浦原吾土，桃源是故乡。灵均应痛哭，谁为遣巫阳。
绝顶登临日渐曛，僧归林外触烟氛。千峰低揖如迎客，一寺高标半宿云。海障晴霞光濯锦，树来倦鸟影成群。山灵许我尘喧避，不断泉声饱听闻。
花枝红映醉颜酡，杂遝游人笑语和。我更为花深祷告，折花人少种花多。
日出海门曙，西风送客还。帆樯江上市，楼阁水中山。地势控三楚，涛声撼百蛮。扁舟图画里，天险渡重关。
念尔复赴阙，迢迢思昔年。鸡盟尽豪杰，天论老风烟。病向沧江卧，书无白雁传。平生鹦鹉赋，万一故人怜。
落景翳重城，凝阴起初夕。萧条飞雨至，散漫轻飙激。洒幌静弥多，喧檐暴复息。清商乱急管，遥怨生离席。游子恒念乡，气凄感时易。既兴《北风》叹，亦抱《南山》戚。晨鸡不废度，征雁无宁翼。向道乖夙期，寸阴违所惜。咏歌良可兴，幽怀坐填积。
明月招我饮，白云披我衣。莫言生事少，镇日灌园归。藤花白雪香，缤纷荫林樾。谁当问字来，踏破瑶台月。日落罢玄草，长廊一徘徊。山月出未出，幽人来不来。川原何缭绕，开阁吞八九。为问阁中人，望见长安不。
画图开处飞莺燕，新涨春湖垂柳线。架书淹日尽穷搜，下帏孤坐棋弹倦。挂檐晴翠山当面，如如悟却忘欣厌。泻玉寒泉绕石台，夜中归鹤栖松院。
引水遥通灶，裁山曲抱墙。高楼窥树远，虚牖纳云长。
谁将兔消长，用卜月阴晴。三穴由来暗，中天本自明。金盆如未满，玉斝为谁倾。处处随人去，长空不送迎。
使君爱客宴閒堂，客醉歌狂殊未央。自以笑言偕四俊，虚疑时序到重阳。炎天过雨先销暑，美酒当筵岂论觞。旦日东征更疏阔，赠予何惜远游章。群公相见亦忧时，事势推移却未知。岂有明王崇侈好，总缘中使辱恩私。典刑具在公平法，台谏何劳激烈辞。掎麈漫思忠献议，英雄当事盖如斯。
疏篁雨过夕阳明，半亩荷塘秋气清。正欲隔篱呼酒伴，刚逢别浦送蝉声。地偏长结枌榆友，性远还寻鸥鹭盟。一榻草堂高卧稳，东山千古有余情。
响急秦声，越女休听，何处埋忧地。倚酒悲、床上碎胡琴，正恹恹、驱愁无计。唤狭邪，秃衿短衣行酒，鹍弦夜拨凉于水。听拂面惊沙，沉沉秋雨，知是本师绝伎。似小窗、儿女喁深闺，又起看、霜林落叶飞。慢撚轻笼，斜抹低挑，做些情味。记白草黄沙，桑乾铁骑。穹庐内，风雪偏漻慄。诉关山、便流涕。喜今夕看花，新愁似梦，半湾逻逤尊前起。转阁住琵琶，伤今吊古，茫茫百感生此。想庭花、玉树小江南，也只为、那一两三声，把家山、一般抛徙。听歌原且无据。婉转筹前调，却疑两岸猿啼雁语，肠断今宵不止。江州司马泪难乾，已拚湿、透青衫矣。
月明十二碧峰头，霜落沅湘水似秋。凉思也惊鸿雁侣，相呼相唤在河洲。
千载人，百世士。知正统，明大义。汉丞相，蜀先主。同公心，烛三光。为岳渎，为星云。今不死，髯将军。
故人家住桃源径。一水盈盈秋静。有约不来魂凝。孤枕屏山映。渔郎自恨仙缘竟。风扫落花无定。何日刀环期订。天上飞明镜。
寺爱鸡鸣过柳堤，三春风日弄晴晖。身登佛塔形如花，心出云霄步欲飞。今古英雄留胜迹，寻常治乱起几微。夕阳回首乌衣巷，争迓神仙一醉归。
篝火深宵叩庙门，拜瞻环佩自然尊。诗成不得夸神韵，只好从人笑钝根。
天生桥畔水交流，夹岸花飞逐客舟。时听山禽歌一曲，何须吹笛舞凉州。
片片残红漾碧溪，卷帘人立小窗西。无情最是枝头鸟，落尽春花只管啼。
夕日照何寺，夏雷喧此峰。惆怅昔人去，空馀山涧松。
溪南溪北鸟相呼，听雨看云足自娱。不羡笔书黄纸尾，但吟诗撚白髭须。身谋只合交猿鹤，眼见浑如掷雉卢。堪笑少陵高自比，到头老大始知愚。
左徒忠愤见词章，风阻舲船拜庙旁。鱼腹吐云天半黑，龙门吹浪日俱黄。蕙肴桂酒乡人荐，修幕灵衣估客张。应念远游将托乘，涉馀容与上涔阳。
坡上有青松，坡下多白石。还愁苍藓生，何处寻行迹。
十年奔走度晨曛，望断江南水竹村。不是田园无旧业，极知天地有深恩。
往时江总宅，近在青溪曲。井灭非故桐，台倾尚馀竹。池塘三四月，菱蔓芙蕖馥。蒲柳亦竞时，冥冥一川绿。方坻最所爱，意谓可穿筑。欲往无舟梁，长年寄心目。故人晚得此，心事付草木。消摇檐宇新，揽结蹊隧熟。更能适我愿，中水开茆屋。鬼营诛荒梗，人境扫喧黩。濠鱼净留连，海鸟暖追逐。岂无方外客，于此停高躅。忆初桑落时，要我岂非夙。蚕眠忽欲老，一个未言速。当缘东门水，尚涩南浦舳。吾庐虽隐翳，赏眺还自足。横陂受后涧，直堑输前渎。跳鳞出重锦，舞羽堕软玉。碧筒递舒卷，紫角联出缩。千枝孙峄阳，万本毋淇澳。满门陶令株，弥岸韩侯蔌。尚复有野物，与公新听瞩。金钿拥芜菁，翠被敷苜蓿。虾蟆能作技，科斗似可读。棂轩俯北渚，花气时度谷。耘锄聊效颦，缔搆行可续。荒乘傥不倦，一昼敢辞卜。虽无北海酒，乃有平津肉。翛翛仙李枝，城市久烦促。寄声与俱来，荫我台上谷。
『月挂中天云半遮』，团圆有梦不胜嗟。问君可是无情物，惜取清光到海涯。
莽苍野色杳无津，湖翠波光欲荡人。空籁迥闻王子吹，非烟遥起洛妃尘。明朝君上仙槎去，也忆狂夫梦海滨。
自是清都紫府仙，德星躔次剑东川。香浮世界莺花地，人乐春风燕麦天。元祐贤材名閤近，绍兴相业庆基绵。一年一佛为公寿，五百尊成五百年。
秋发鲈莼野色开，故人江上赋归来。觉非正喜今朝是，忤俗休生旧日猜。到处烟波横钓艇，有时风月上瑶台。人生如此须知足，管甚经纶屈大才。
东风何日至，生意满平芜。桃叶同浮艇，杏花开倚垆。客来茶正沸，春去鸟争呼。暮景苍然起，天光到水无。
少雨多风别有天，人稠地瘠海为田。浮松沙碛无禾稼，零落根株是爨烟。土产固难资罄室，石尤况复阻商船。空中讶撒盐如絮，岛畔浑忘钓有筌。转徙伤心增困蹙，生涯偻指半颠连。非关珠桂居奇积，却有蘼芜献早鲜。无米作炊誇巧妇，如伤在念使君贤。救荒有道筹三便，利济为怀计万全。手示谆谆通贷急，羽书亟亟告灾偏。指囷公自输兵谷，集腋人皆解俸钱。审户首严贫极次，赒饥躬必善周旋。穷檐已惬更生愿，黉序咸欣得路先。桃李满门培旧种，輶轩散帙订新编。福星处处瞻依切，生佛家家顶礼虔。骥足匪遥趋魏阙，鸿勋不泯树瀛堧。竹林我亦依棠荫，巴里音偕茇舍传。
临高台，豁双目。心多忧，悲还续。云敛长空雪销谷。海不扬波，山升朝旭。仰穹苍，俯众族。喙息跂行，芸生并育。有鹤苦饥，孤飞野宿。天风四吹，哀鸣若哭。
落叶满沧湾，坠露湿疏柳。幽人晓无事，杖策经林阜。忽焉若有省，怀此山中友。便欲借风翰，翩翩插双肘。
山君行有伥，水母食依虾。总为安蓬艾，因之恃爪牙。藏舟难锁壑，炊饭误蒸沙。昧昧将何极，营营亦可嗟！
天气过烧灯，初闲人倦。晓色曈昽绣帘卷。聚星歌扇，一簇雪香琼软。寿杯争要把，从他满。低低笑祝，年龄遐远。息驾无由遂公愿。东风吹喜，又做眉黄一点。便参鹓鹭入，常朝殿。
记神京、繁华地，旧游踪。正禦沟、春水溶溶。平康巷陌，绣鞍金勒跃青骢。解衣沽酒醉弦管，柳绿花红。到如今、馀霜鬓，嗟前事、梦魂中。但寒烟、满目飞蓬。雕栏玉砌，空锁三十六离宫。塞笳惊起暮天雁，寂寞东风。
正月太阳食，六月阴萋萋。利沔阶成间，桑土为涂泥。破山覆桥阁，灌城坏河堤。蜀地五六震，积潦伤农畦。梓州暑尤异，我兴看朝隮。出逢七十翁，履敝衣无绨。前行为余言，老夫齿含齯。阅事亦已多，近闻何乖睽。去年大官括隐户，父詈子诅妻悲啼。大官深居那得闻，小吏鼻息干云蜺。今年得少休，北风苦凄凄。番军袭江淮，将士惊噬脐。四方靡所寄，容身仅坤倪。灾异又如此，宁保梁益西。太守闻此言，惕如履征鼙。又见广文诗，口呿心沈迷。力能得为仅千里，滔滔四海皆馀黎。
岂有人知处，千峰拥翠岚。背林通药径，隔水见茆庵。说法鱼应听，栖禅鹤共参。经秋忘出户，落叶满岩龛。
千里传闻陆凯，一枝远寄梅花。虎节无烦驿使，龙涎走送寒家。花气薰肌郁郁，贯珠入手累累。想见范公和处，绝胜乃祖偷时。
迢迢客路谁为主，纵是在家如逆旅。飘泊天涯。谁道天涯胜似家。一年暂别休悲涕。暂别百年能有几。此后归来。老我柔乡傍镜台。
客路多岐阻，经春复到秋。云山千里目，风树一天愁。雁影将心远，江声带泪流。明年寒食饭，归去洒松楸。
阎公十八学士图，当时妙笔分锱铢。惜哉名姓不题别，但可以意推形模。十二匹马一匹驴，五士无马应直庐。五鞍施狨乃禁从，长孙房杜王魏徒。一人醉起小史扶，一人欠伸若挽弧。一人观鹅凭栏立，一人运笔无乃虞。树下乐工鸣瑟竽，八士环列按四隅。笑谈散漫若饮彻，盘盂杯勺一物无。坐中题笔清而癯，似是率更閒论书。其中一著道士服，又一道士倚枯株。三人傍树各相语，一人系带行徐徐。后有一人丰而胡，独吟芭蕉立踟蹰。一时登瀛客若是，贞观治效真不诬。书林我曾昔曳裾，三局腕脱几百儒。雄文大笔亦何有，餐钱但日靡公厨。邦家治乱一无补，正论出口遭非辜。时危玉石一焚扫，览画思古为嗟吁。
浮云飘忽竟多姿，苍狗须臾化白衣。对客莫思扪虱语，乘风且共跨鲸归。岩岩清壁三千仞，郁郁寒松四十围。君看时光易流转，新霜高叶又朝稀。
长相思，怅别离。月上梧桐夜色迟。秋风起，白云飞。有客长作客，曰归竟不归。音书久断绝，羽翼长差池。
十斛明珠，不与换今宵，檐际新溜。洒竹喧荷，风过欲停还骤。灯外蓦地倾盆，顿气爽、似聆金奏。恁梦魂冰簟禁否，堪喜旱田深透。梦回翻忆宣南旧。惯残更、徙床惊漏。九重谢降旋忧潦，容易河开口。今日满耳鼓鼙，谁暇问、庶徵休咎。剩秃翁支枕，听渗漉，沈吟久。
昼永閒来水殿游，芙蓉愁寂似含羞。花枝自与春风别，临到开时又一秋。
薄雾浓云半带烟。鹧鸪啼乱奈何天。绿杨巷陌人谁过，细雨樱桃色可怜。情脉脉，意绵绵。愁来且向酒家眠。鲈莼味美盘飧好，莫问春归何处边。
梦罢静思岩野回，何心商鼎作羹梅。东门祖帐新光宠，北斗枢星旧冠魁。无故弟兄真可乐，相忘父子总多才。扁舟若向东吴去，几杖何由日夕陪。
川上值楼开，寒山四面来。竹吹人语远，峰碍鸟飞回。生死别离陌，朝昏云雨堆。谁知独立意，溅泪落莓苔。
雪中霜下养灵根，清气移来韵最真。一朵能藏香世界，数枝已见玉精神。淡烟百里和千里，明月前身与后身。野鹤未回词客老，不知天地为谁春！
鹊信方传，心期已误。琼楼十二归无路。揽星攀月意何痴，云襟只向清风驻。踏倦芒鞋，拈残花树。迷香别有深深悟。轻舒蝶翼绕须弥，千江一苇凭谁渡。
先生晦迹谷水东，志趣不与晋贤同。遥听鹤唳笑二陆，巢倾穴碎非为工。浩然养素远声利，脱去羁束离樊笼。醉隐亭中三十载，桃红李白摇春风。感时啸咏聊自适，谁知富贵为穷通。羡君高操超流俗，直疑变姓称朱公。
缥缈秋山月半昏，漫浇絮酒酹精魂。襟怀霜凛朝纲肃，坛坫风流韵府尊。今日高官应有愧，昔时正气荡无存。便教泉下呼公起，也恐伤心泪暗吞。
风急霜清木叶凋，江南微雪路迢迢。寒云雁度金山寺，明月舟回宝带桥。长剑雄游增气色，短歌生计悔渔樵。余英溪畔时回首，好寄音书慰寂寥。
画角声中意欲迷，酒阑客思晚凄凄。恍然生我红尘外，满眼沧洲白鹭栖。
野寺钟声晚出林，谁家篱竹翠森森。蒹葭渚泽天无暑，促织堂帷月有阴。旅雁衔书秦树杪，渔翁鼓枻越江心。长门深镇黄昏静，无奈西风送远砧。疏林落落挂斜晖，鸟外青山一发微。碧树未凋蝉已老，黄芦才起雁初飞。千头园橘家相近，十亩湖田愿不违。社鼓彭彭村酒美，农家欢庆稻梁肥。钓船摇曳水西头，午夜风生枕上秋。越水芙蓉知隐意，灞桥杨柳逗羁愁。青松庭畔年巢鹤，红蓼滩边午睡鸥。白面书生翻自笑，曾持三尺奠神州。
鸥入篱门沙岸高，秋来新壁换芦条。半池烟荇浮黄萼，一架寒藤挂绿瓢。
《六典》《周官》炳揭橥，輶轩绝域更蒐书。中西政法原同贯，始信荆公太阔疏。
蚁垤千峰矗，蛛丝一径微。风回争路出，云起挟山飞。济胜矜游具，忘劳习化机。不知于役久，鱼鸟渐相依。
城上春旗催日暮。柳絮沾泥，花蕊随流去。记得前时行乐处。小桥水渌初平渚。玉子纹楸谁胜负。不道光阴，暗向闲中度。天若有情容我诉。春来底事多阴雨。
仙花和露捣芳尘，驻得宫娥不老春。香晕红潮生玉颊，暖融绛蜡点樱唇。渭流涨腻人应远，宫井留斑恨愈新。镜倚绿窗娇梦醒，素纤微蘸晚妆匀。
萧条梧竹下，秋物映园庐。宿雨方然桂，朝饥更摘蔬。阴苔生白石，时菊覆清渠。陈力当何事，忘言愧道书。
众芳非不佳，蕙茝尤楚楚。亦荷雨露私，如何在榛莽。庶将展微劳，揽置群玉府。时我方未遑，临风独延伫。
一叶乘风去，青山两岸分。峰高微碍月，岭断澹连云。乱竹鸥群路，平沙鸟迹文。栖霞何处是，钟磬半空闻。
离心不可极，回首暮江滨。沧海栖鸥鹭，中朝惜凤麟。山吟招隐句，亭学草玄人。还忆长安邸，相过意每真。草阁东吴地，清川白石浔。看云尘虑失，对酒别愁禁。圣代多徵诏，君才岂卧林。沧洲瞻魏阙，真有子牟心。
蜎蜎桑中蠹，戢戢托尔躯。下枝噏沉液，上条咀槁肤。饮食亦已遂，不念彼树枯。树枯竟何如，憔悴在须臾。飘飖云间龙，卑高一何殊。变化成霖泽，千载长相俱。
千峰不尽夕阳孤，敛翠浮丹入画图。塔庙傍连山影直，石梁中亘水痕枯。白鱼在汕将踰尺，红稻登场稍似珠。玉露金风秋最爽，跳身何用市间壶。
我道非空亦非小，万事舍旃终未了。朔风吹雪满江天，我只弄我桐江钓。
太华峰头见上真，霞衣绰约是前身。海中若木何尝夜，天上桃花不计春。瞬息去来原是幻，片时欢笑亦相亲。钟声已碎昆明劫，好向毗伽问后因。
晚凉无伴独登台，望断羊车不一来。不是君王不相顾，贾生前度正徘徊。
山村几家住，茅屋障春泥。麦陇微通径，桑林半阁梯。过溪孤放犊，隔巷数声鸡。全似桃源里，游人到欲迷。
河间王郎后王粲，文采风流发奇干。十年挟策胄子学，博士先生此邻县。登楼作赋少追骚，六代同风扫糜烂。孰知王郎气骨高，声处箴官执弹。大朝陈署统乌府，三语从容五行雁。案头可但抱成书，簪笔曾坐旦。浙河以西风纪难，官寺狼残民久散。定应敷奏一鸣汤，未数威棱三斗炭。且令风裁徒事幕，三尺持平金石贯。喜见清出冰雪，又送文溪入秋汉。南端文法重检详，架阁名官资主辩。皂囊白简不敢咨，如守遗珠剑空盼。九重关内急群言，天子英明在东观。寄语西来王子渊，早颂贤臣职台谏。谏章前一及东南，且为盐租发长叹。
时命多仇道未穷，愁怀如酒味偏浓。争怜轩盖能乘鹤，谁信泥沙解困龙。黄叶一庭人迹少，青灯孤馆客情慵。西风吹冷衣中线，深念当时密密缝。
绩蚕初成茧，相思条女密。投身汤水中，贵得共成匹。
旧雨新雨不后期，丰年当复歌周诗。手调玉烛属廊庙，归功假手敢固辞。妇子赴工听晓鼓，山歌和应挥汗雨。麦黄蚕老十分熟，坐衙日日闻此语。偕君薄宦群山中，与我忧喜大抵同。畏垒谬诧庚桑楚，醉乡盍访王无功。向来小旱烦忧恤，喜雨新来慰衰疾。焉得妙思作彊对，如埙如篪吕应律。行藏老矣不问天，一饱肯受儿辈怜。炉熏频炷窗频托，公馀还我文字乐。
袅袅腰肢浑似柳。碧花茗椀劳纤手。清昼小横陈。阳台梦未真。一声鶗鴂暮。两浆催人去。新月曲如眉。黄昏怅望时。
松竹交青远映空，梅花时见白重重。小车花外开三径，高枕亭前见一峰。独乐人应识司马，上床我已厌元龙。登临剩有平生屐，留与仙郎蹑旧踪。
岧峣大岘跨徐青，万叠奇峰翠黛凝。山杏烟深才放蕊，碧溪春暖尚流冰。晴云渐觉山腰起，旭日遥从海底升。今日登临兴非浅，扪萝直上最高层。
相对两衰翁，此心无复童。幸叨无事坐，贫欠有钱通。菜粥琴书画，梅花雪月风。黄尘在门外，劳隐是英雄。
前朝霸主识龙蟠，富岳荒川极大观。留与东迁新定鼎，万家春树锦城宽。
已从槐借叶，更染菊为裳。
无主楼台半夕阳。笛中人去更回肠。东风销尽宫黄点，背定愁鸾理旧妆。
见说红尘罩九衢，贪名逐利各区区。论得失，问荣枯，争似侬家占五湖。
伏波铜柱草离离，控扼南交事已违。廉吏不劳珠自返，逐臣无计雁同归。峰开一镜云间出，日落灵钟海上飞。遥忆画山烟雨后，千林苍翠点轻衣。
彼岸闻山钟，仙舟过苕水。松门入幽映，石径趋迤逦。初月开草堂，远公方觏止。忘言在闲夜，凝念得微理。泠泠功德池，相与涤心耳。
千顷微波绿胜芜，几疑一苇泛西湖。忽惊身是采茶女，指头真有嫩芽无？
嫦娥苦。只因失却吴刚斧。昔年仙桂今丛楚。要得嫦娥消云雾。天狗舞。待看明月当三五。
露井高桐落叶疏。黄花消息雁来初。夜凉风透碧纱橱。几曲红栏人倚倦，湘帘窣地妥真珠。龙涎香烬博山炉。
家起侧微中，身兼富贵终。慈仁本宜寿，勤约自成风。大府宁居久，名邦赐沐雄。共传生子福，仍指读书功。早岁参戎幕，开门对粉墙。初闻寡兄弟，共羡好姑章。一别飞腾速，全归福禄长。遗芳在子舍，它日望岩廊。
三十年春去又春来，问横斜、几经风雨。怎忘得韵光，嘘寒送暖，百万彤枝舞。心期曾许。荐解缚新姿，微馨一缕。忍销魂、鹈鴂先鸣，竟扫却落红无数。应识驿程冰涣，重觅春行路。喜看地转天回，明霞更著千树。疏条老矣，还倩酡颜驻。灵鹊梢头，唤江南词侣。
浮生中酒醒雷惊，起看鲲鳞海气腥。雨啸荆花星四散，云横霹剑迹分明。胆肝孤照二三子，襟抱千秋百万兵。他日西州门醉哭，犹闻鲸浸拍天声。太清鹤旅启江城，风折琼枝咽泪声。千卷撑肠曾拄腹，九还无奈竟骑鲸。番疑累月陈抟枕，却殒富年颜子星。鸣琴阒寂从今日，云里劳君俟一程。卅年莫逆岂成尘，散我凄然五柳巾。天道迷茫颜蹠寿，惺亭寥落去留人。一鸣祗为悲鸾镜，三哭无非有此身。红豆曾经生岭海，紫荆如雨黯伤神。电染千枝万绿中，三荆苦雨泪何穷。惊雷掠我繁霜鬓，漏日怜君焕紫红。恨水共填苍海孽，题天谁羡碧纱笼？自由无价几人识？夜夜听残花落风。
绝命词成和泪吟，眼看八国寇如林。失欢肇乱诸臣误，实力虚心四字箴。渺海徒存精卫恨，沧波谁鉴屈原心。高梁桥下招魂处，寂寞鱼龙跳浪音。
漫道边陲春不来，欣欣花柳绕城开。使君膏雨千村满，秋剪芙蓉入酒杯。医闾翠色接秦关，百堞衙开水一湾。为问罗施何处好，江天万里画云山。北望边庭旧牧羝，黄沙漠漠草萋萋。宦情亦有伤心处，战壁孤悬乌夜啼。蹀躞龙媒入帝闉，高怀在在问羁民。相逢何幸无相弃，寒谷初回第一春。
禦兵戈刀，斧不能斫。经大劫水，火不能著。姊夫小舅有来由，佛面猪头何处求。二百年来龟岭下，三山依旧水东流。
山蕨如拳未有筋，溪鱼子腹不生鳞。明朝二味三杯酒，此意良真莫语人。
庭前落尽梧桐，水边开彻芙蓉，解与诗人意同。辞柯霜叶，飞来就我题红。
何人踞坐戎帐中，宁南彻侯昆山公。手指抨弹出狮象，鼻息呼吸成虎熊。帐前接席柳麻子，海内说书妙无比。长揖能令汉祖惊，摇头不道楚相死。是时宁南大出师，江湘千里连军麾。每当按甲休兵日，更值椎牛飨士时。夜营不喧角声止，高座张镫拂筵几。吹唇芒角生烛花，掉舌波澜沸江水。宁南闻之须猬张，佽飞枥马俱腾骧。誓剜心肝奉天子，拚洒毫毛布战场。秦灰烧残汉帜靡，呜呼宁南长已矣。时来将师长头角，运去英雄丧首尾。倚天剑老亲身匣，垂毙犹兴晋阳甲。数升赤血喷余皇，万斛青蝇掩墙霎。白衣残客哭江天，画像提携诉九泉。舌端有锷肠堪断，泣下无珠血可怜。柳生柳生吾语尔，欲报恩门仗牙齿。凭将玉帐三年事，编作《金陀》一家史。此时笑噱比传奇，他日应同汗竹垂。从来百战青磷血，不博三条红烛词。千载沉埋国史传，院本弹词万人羡。盲翁负鼓赵家庄，宁南重为开生面。
江村暝色渐凄迷，数点残鸦杂雁飞。雁宿芦花鸦宿树，各分一半夕阳归。
先茔西涧曲，宰树菀椮椮。每值浇松候，长怀荐藻心。江山涵秀色，桃竹起清音。为语诸儿辈，当知世德深。
两代龙门天柱高，西台直节著清操。禁烟未散啼鸟树，宫月犹悬照豸袍。书上螭头承霁色，朝回花下醉春醪。何时骢马来南国，得向都亭见节旄。
新筑辟蒿莱，名花倚槛栽。迎年长有菊，羯鼓不须催。
虞卿老去谩穷愁，侠气凭陵卒未休。绿暗芙蓉双匕首，逢人犹自说封侯。
我至从宛洛，君来自岳阳。微怀寄嵩少，玉色带潇湘。别路莺花烂，归心云水长。何年同豹隐，清夜望龙光。
前年河北有书至，知君共作邺中客。风尘暗天道路长，寄书何由到君侧。今年予季初射策，春风共上长安陌。君时亦来甫下车，抱袂渐得亲颜色。燕台三月风景殊，白日不见黄尘趋。杜门客馆不复出，踪迹往往嫌多疏。尔来天气复清霁，访君一为倾欢娱。郎官大令今二苏，谈诗不见心踟躇。街头泥滑春雨初，观棋邀我高君庐。天门蕊榜照九衢，南宫姓字君则无。晋州齐州千里俱，分飞急又唱骊驹。君言航海欲归省，我闻此语生嗟吁。我家闽宰故丈夫，荒祠落日空啼鸟。归骨未得返故都，眼穿不见螺江书。即今沦落昔不知，艰难万事谁能图。感君意气真吾徒，为君长语留斯须。海水东流南北区，嗟君此去天一隅。明朝分手九河道，他日相思万里馀。
苍江多风飙，云雨昼夜飞。茅轩驾巨浪，焉得不低垂。游子久在外，门户无人持。高岸尚如谷，何伤浮柱攲。扶颠有劝诫，恐贻识者嗤。既殊大厦倾，可以一木支。临川视万里，何必阑槛为。人生感故物，慷慨有馀悲。
昭昭阳春色，桃李吐华光。流年若飞雪，曷不日鼓簧。美人绝代姿，行步兰椒芳。赠我合欢歌，报以万年觞。物候诚骀荡，为乐殊未央。四候无长春，七情无长乐。零露及朝阳，浮彩须臾铄。方欣朱明晷，阊阖风间作。恋恋千金躯，畴施万年药。含德以自滋，逍遥于林薄。
骑马玉屏山下过，万松交翠鸟争呼。石桥水洞今犹在，借问主人还有无。
闲倾残酒后，煖拥小炉时。舞看新翻曲，歌听自作词。鱼香肥泼火，饭细滑流匙。除却慵馋外，其馀尽不知。
绝顶曾独上，乘风凌紫烟。采芝秋峪里，谒帝夕阳边。瑶阙频回首，尘寰动隔年。弃官何日去，空诵白云篇。
渊默之津，皓然之色。混处功齐，细看转侧。昆仑脱手黄金绳，鼻孔累垂收不得。
枫落吴江夜有霜，旅怀何以对秋光。谁将碧海一轮满，浪拟琼楼七宝装。奉使未须论博望，游仙还欲学裴航。曾闻灵药非难，今夜遥传不死方。秋色平分一镜开，恍疑身世在瑶台。虚弓倚塞初惊雁，环壁沈池已辨灰。漫道骊龙方睡稳，忽看神女弄珠来。夜阑莫负杯中物，明日阴晴未易猜。东海潮生带月高，谁驱雪屋驾银鳌。人间波浪嗟千顷，镜里山河祗一毫。幽思未忘秋浦夕，壮心遥寄广陵涛。那堪节序逢摇落，搔首西风问大刀。桂殿云屏风露侵，广寒应有辟寒金。怪将灵兔千年杵，散作秋声万户砧。团扇歌残金屋冷，玉箫吹去凤楼深。从来人意同天上，碧海青天夜夜心。溟海银潢一脉通，微茫大地入轮空。何须天柱浮云外，自坐冰壶碧落中。梦后不知人化鹤，歌回犹觉气成虹。遥怜缑岭吹笙子，今在蓬莱第几宫。人天遍放白毫光，魍魉妖蟆静自藏。露泛紫兰偏映酒，云遮红蕊更移床。楼头人倚今宵笛，雁足书封昨夜霜。怀土自伤留滞久，愿随流影到吾乡。白纻声悲露满衣，寻源谁复问支机。霓裳歌舞无消息，蓬海桑沧有是非。河转漂星皆北向，风高惊鹊尽南飞。秋来若忆罗浮侣，翘首天边指少微。琼宫高卷紫霞绡，冉冉诸仙降节朝。星佩声摇双凤曲，云车香度六龙镳。银河似隔天孙语，瑶瑟谁将帝女招。更忆乘流过采石，骑鲸无处问归潮。几度悲欢叹缺圆，镜台相对两婵娟。同衾正喜金风爽，捣练空伤玉箸悬。歌动昭阳灯似昼，漏残长信夜如年。秋期三五休相误，青鸟多情为寄笺。月转西廊夜渐幽，坐深河汉傍人流。狂飙偏逐桓伊笛，皓魄先侵庾亮楼。光射潜虬号远浦，响回嫠妇泣孤舟。寒深忽念无衣子，懒向秋窗理敝裘。空闺蟋蟀应鸣机，泪满流黄忆授衣。晕绕白登围正合，轮圆青海马初肥。徵兵处处防秋急，插羽年年报捷稀。寄语卢家新少妇，玉关能得几人归。帘下吹灰倒入霜，谩劳仙术试淮王。可怜青女云鬓湿，坐对黄花客鬓苍。词赋千年誇赤壁，琵琶终夕怨浔阳。参横未肯停缃管，犹忆前身是谢庄。午夜歌钟彻晓闻，姑苏弦管岁时新。重帘不畏三秋冷，一笑能回四座春。娃馆尚留吴苑月，冰轮曾伫梦里人。太湖万顷金波阔，欲驾扁舟再问津。坐来疏漏已三更，屈指流光百感生。五斗微名虚寄迹，千秋吾道竟何成。升沈总付当空鉴，放浪如游不夜城。谁识闲心同白月，踏歌羞逐众人行。秋至缄书付鹡鸰，犹怜风木冷虚庭。关山迢递多离合，岐路艰危任醉醒。且把茱萸浮绿蚁，更弹莲锷倚青萍。谁言星月遥相妒，此夜还须让酒星。
莲城名酝美，走送荷情亲。芳露承仙掌，清风近圣人。药和宜老病，梅赏称先春。野客惭空腹，陶然得醉醇。
人如秾李，香濛翠缕，芳酒嫩于橙。宝烛烘香，珠帘闲夜，银字理鸾笙。归时醉面春风醒，花雾隔疏更。低辗雕轮，轻栊骄马，相伴月中行。
介子英英起若耶，元龙湖海气应华。补天先鍊娲皇石，汛月何誇博望槎。行部诸洲宏远略，编成新语整归车。故人僻处湘江上，为赋杨荂当鼓笳。
东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。
榻借禅那岂夙缘，坐来浑似旧家毡。祗应心事惭苏晋，不解长斋绣佛前。
三年禋祀敞圜坛，星斗凝辉玉露寒。郊外燔柴烟欲断，禁街人已待回銮。
天与清高孰我过，岁寒只合老岩阿。无端自学闲桃杏，只恐情多事亦多。
昔日潮守有昌黎，恩波万顷横鳄溪。五百年后得余令，棠阴上与韩本齐。故家县谱熟展布，砉然牛刀优割鸡。期年已报三异政，节爱堂扁焕新题。手摩民瘼心隐痛，药石其肯靳刀圭。老农终岁不识吏，废畴荒陇皆锄犁。邑有豪侠擅武断，缿筒告诉来髫齯。仁者之勇一发露，爱苗亟欲芟稗稊。谁为鼠辈巧道地，周道如砥生蒺藜。公车未采舆人诵，端士先为横议挤。朝中有语稍辨雪，言者愕立惜噬脐。侯朝闻命暮就道，束书之外他无赍。出廛五日才百里，截镫卧辙相提携。乞留有状白府治，辞以君命安敢稽。香花随乘推不去，丁壮遮拜婴孩啼。不知朝廷闻得否，天下贪吏浊如泥。毁誉失真例如此，狂澜既倒谁能堤。书生有舌不善佞，今拜东野头须低。诗成翻恨天门远，何人乞我青云梯。
西施舌好味嫌腥，新剥鸡头肉比馨。一种妙莲花气息，是曾亲口授心经。
江湖放浪狎飞凫。双浆画舟隐蒲菰。泷风惊梦午酣馀。窗虹贯月夜堂虚。扛鼎巨笔采椽如。
榉柳林边候吏迎，血涂草棘虎纵横。分明身在朝天驿，惟欠嘉陵江水声。
一老湘潭字有神，能从平淡出艰辛。旧京何恋频回首，只此松间曳杖人。
广开马路接毬场，高飏红旂号富强。此地已成罗刹国，尚言高阁是天堂。
人间尚有薄寒侵，和气先薰草树心。丹白自分齐破蕾，青黄相向欲交阴。潺潺嫩水生幽谷，漠漠轻烟动远林。病得一官随太守，班春无助愧周任。
凤凰丹山穴，雌雄两相依。凤兮一去不复返，孤凰绕树鸣声悲。堂前有五桂，一一青琼枝。雏今文采生光辉，飞翔阿阁登天墀。瑶池流玉浆，玄圃产金芝。孤凰形影自相吊，风雨故巢终不移。
悲落桐。落桐早霜露。燕至叶未抽。鸿来枝已素。本出龙门山。长枝仰刺天。上峰百丈绝。下趾万寻悬。幽根已盘结。孤枝复危绝。初不照光景。终年负霜雪。自顾无羽仪。不愿生曲池。芬芳本自乏。华实无可施。匠者特留眄。王孙少见之。分取孤生蘖。徙置北堂陲。宿茎抽晚干。新叶生故枝。故枝虽辽远。新叶颇离离。春风一朝至。荣华并如斯。自惟良菲薄。君恩徒照灼。顾已非嘉树。空用凭阿阁。愿作清庙琴。为舞双玄鹤。薜荔可为裳。文杏堪作梁。勿言草木贱。徒照君末光。末光不徒照。为君含噭咷。阳柯绿水弦。阴枝苦寒调。厚德非可任。敢不虚其心。若逢阳春至。吐绿照清浔。
寻幽何用小山招，呼吸湖光过短桥。丛桂绕成香馥馥，残荷临水气萧萧。十年才到伤秋老，百感横生藉酒销。最是不堪回首处，乌衣门巷望迢遥。
不是陶彭泽，疑师李义山。诗成工獭祭，词妙入龙矕。典窜尧连舜，香熏马与班。居官能及此，想见讼庭閒。
蟂矶耸拔大江东，枭能害人时所恶。或谓水沃石上来，以浇易蟂本无据。前对三山削遥翠，左望邑庐如栉布。政和观额颁宁渊，青墩月出寒沙暮。仙屋周遭二十间，常容苦行挂单住。于湖题字迹已湮，拍矶只有风涛怒。下观转经送轮藏，若徒自希檀施顾。饱饮临江望此矶，此水终身不曾渡。青鞋寻胜亦痛快，斜阳迅如箭锋度。蒲帆挂起祗瞬息，顷刻便舣芜湖步。破舟可弃迹可安，邑桥官店暂寻寓。酾酒欢歌谢江灵，高眺月江足诗句。
临时舒卷事幽微，人天交集有谁知。用处无心非即离，一声雷震动须弥。
傍花随柳兴飘飘，涧水牵情到石桥。勃窣未堪还自笑，眼前刚好被春撩。
瓠落名方起，浮萍迹成尘。廿年为客梦，一代过江人。下笔乌丝近，登歌白石亲。颇疑忧畏尽，竟与死生邻。结客遍湖海，逢人只胆肝。后时何所措，晚况益艰难。丝竹存微尚，沧桑付达观。裹头馀尺布，事有至辛酸。寂灭方为乐，难禁一恸情。缘空能澹定，度胜是平生。骨髓诚何病，琴弦欲废声。唱衣犹待瞑，霜露下严更。
何处发清兴，林塘横绝标。羡君林塘有幽趣，为君醉作林塘谣。我为林塘吟，尔得林塘乐。长风捲雨白日来，池瀑淙淙向人落。三峡长江动地回，摇波转汐送林隈。当窗屴崱翠可爱，百尺芙蓉天外开。寒梅水竹连芳野，鸂鶒凫鹥满沙墅。丰草能为冬夏青，飞云不管晨昏度。坐来谷籁飘林樾，清景令人爽毛骨。为君去此谢浮名，还山却扫林塘月。
治郡衰逾懒，辞家病更悲。清心五湖水，归路片帆迟。絮舞过闲幔，蒲生满故池。丁宁踏青社，已过落花期。
茅屋三间净扫除，药炉经卷老僧居。自从一见《楞严》后，不读人间糟粕书。萧然一衲坐绳床，虚室常明海印光。选罢耳根参鼻观，木鱼风定藕花香。
朔风如戟撼肩舆，心事周章业半虚。漫有豪芒三尺剑，不多行李几箱书。山消晚瘴蛾眉秀，路转荒田绶带纡。向夜剔灯吟不寐，驿亭临水雨潇疏。
高骈庙下青松树，每到源头驻马看。红雾白云多散尽，祇宜霜雪共清寒。
寥寥耆旧尽，欣欣花木新。十梅亦老矣，手植知何人。不种官路傍，社栎同百春。想当太平时，来者纷蹄轮。我来几世后，寻芳披棘榛。众枝叠玉蕊，光风卷香尘。坐客稍稍醉，坠英欲成茵。老圃亦后来，始园从谁询。渊明饮松下，故事良可遵。饮散弃花去，明日迹已陈。
西方有佳人，贻我白玉琯。吹之和八风，元气生虚窾。翩翩两青鸟，云是王母遣。天长道路阔，音信何由展。
畴昔花前醉放颠，即今不饮亦陶然。太平固自多遗老，独往何妨是斥仙。扶杖每观南亩馌，解衣时作北窗眠。人间贤俊方云集，我遇龙蛇岂厄年。
自刈香粳税水舂，旋篘新酒搦泥封。晚菘种已无馀地，不枉归田学老农。
总角绿丱时，陋巷居穷苦。老父高华心，付我陈篇古。摩娑阅几辈，剥蚀劳千补。中有巍然人，卓立不可侮。浩荡传精神，丰隆扫腐朽。譬似饥渴间，哺我牛羊乳。矢志结深心，如榫入木杵。平生值嗤嗤，决然将踵武。如山茁嵬根，如天矗长宇；岂容龌龊子，拔我精诚腑。板荡乾坤颠，溃散坱圠沮。如夜扫日光，势雄谁能堵。我道沦蓬蒿，彼草掩禾黍。孔方宰流风，萼蘖堕荒雨。忽忽廿年驰，苍苍二毛举。回视少日怀，猛若被雷斧：与世相迁移，随程进屐履。起点可犹存？微茫不可数。剩有怅立心，悲怆訇巨鼓。更觅旧年书，栩栩尚如故。相对敢开篇？欲弃忍付土。眼睑久枯池，洪涛忽振浦。所幸孤行踪，未远大道步。百岁尚辽遥，一生非隔阻。将可骋月日，毋更误衷素。望道不驰追，何以异禽鼠？易箦有所思，噬脐无乃鲁。书此自检饬，掷笔吁谁睹。
流沙险远深山雪，几竭司农馈馕心。从此轮台置田卒，何劳日调万黄金。
情痴每与银蟾约，见了销魂。尔许温存。领受嫦娥一笑恩。戏拈梅子横波打，越样心疼。和月须吞。省得浓香不闭门。
我此一门，全无肯路。是汝诸人，如何进步。孰名为佛，礼者是谁。设或未辨端倪，看四棱塌地。拄杖头边宇宙空，去留千圣觅无踪。直饶未举知端的，犹隔白云千万重。十字街头，有条活路。没量大人，不知落处。无落处，拟欲追踪，西天此土。今日中秋节，拄杖为人切。拨开千嶂云，放出一轮月。光未生时荐得亲，依然眼里重添屑。凡所有相，皆是虚妄。怀州牛吃禾，益州马腹胀。若见诸相非相，即见如来。一切难舍，无过己财。一不得向，二不得背。丝毫及不尽，古镜生瑕颣。拈起铁蒺藜，一时俱击碎。从教大地黑漫漫，它家自有通人会。要入此门，初无方便。须是诸人，脚尖具眼。苟或未然，客情步步随人转。古释迦不先，今弥勒不后。礼拜烧香一线通，从教笑破衲僧口。摩竭提国，亲行此令。尽大地人，丧身失命。坐断毗卢顶，踏翻千差路。须弥灯王，无插足处。瓶锡当年寄此间，山云冉冉水潺湲。而今重到经行处，一会水云犹俨然。圆悟一关天下险，宝山有宝世间稀。透得关来探得宝，犹落吾家第二机。振法雷，击法鼓，布慈云兮洒甘露。只将此法为全提，世世愿为诸佛母。须弥可裂，海水可竭。若论此事，宁可截舌。方丈屋损，寝处不得。常住乏粮，著众不得。旧逋积如海，无钱还不得。大道在目前，有口说不得。若人透此四重关，堪与诸方为轨则。赵州亲见老南泉，观音院里有弥勒。枯木龙吟，一切音响俱绝。髑髅眼活，一切色相皆空。觑著即瞎，听著即聋。堪笑观音大士，无端也證圆通。是著即错，不是犹乖，一击万重关锁开。老卢不会转身句，便道明镜亦非台。我与释迦老子，有不共戴天之雠。今日为什么烧香礼拜，不是冤家不聚头。祖师门下绝人行，深险过于万丈坑。垂手不能空费力，任佗堂上绿苔生。高抛不至天，低掷不到地，南北东西无处避。带累雪峰老人，唤作南山鳖鼻。佛高一丈，魔高一丈。月落寒潭，云生碧嶂。不识慈氏如来，唤作布袋和尚。衲僧家，不著佛求，不著法求。然虽如是，在佗烟焰里，争敢不低头。德山棒如雨点，一棒棒痛彻骨髓。临济喝似雷奔，一喝喝轰破髑髅。天童用底，来育王用不著。育王用底，归天童用不著。用不著处用有馀，一箭双雕随手落。摩竭掩室，净名杜口。天网恢恢，疏而不漏。是汝诸人，作么生透。坐断十方国土，天上天下独尊底，一步也行不得。口吞三世诸佛，世出世间俱透底，一句也说不得。堪与衲僧为轨则。普化何似一头驴，临济未是白拈贼。有一物，名不得，状不得，取不得，舍不得。突出天童拄杖头，倒用横拈无轨则。戳瞎达磨鬼眼睛，靠倒临济白拈贼。心随万境转，转处实能幽。汉地不收秦不管，不风流处也风流。一径直，二周遮。辽天射飞鹗，平地摝鱼虾。堪笑秘魔岩不会，见人一味只擎叉。从上佛祖无法与人传，后代儿孙会得是障碍。碍不碍，竹山铁鹞刺天飞，笑倒明州憨布袋。面皮擘破，喝散钟山之云。拄杖横挑，穷尽天台之境。玲珑岩下忽相逢，一笑令人发深省。正法眼，破沙盆。贵时倾国不换，贱时不直分文。不作贵，不作贱。分付石溪老子，共结佛祖深冤。圆觉伽蓝，尘尘有路。坐断去来，顿空今古。那里十三，这边十五，后先不差毫发许。可笑黄面瞿昙，至今不知落处。群阴剥尽，一阳来复。万汇咸亨承化育，拄杖机轮转辘辘。转天关，回地轴。百亿分身遍刹尘，应时纳祐从人欲。秘魔擎杈，赵州吃茶。禾山打鼓，归宗斩蛇。惯钓鲸鲵沉巨浸，却嗟蛙步?泥沙。龙床一绕定纲宗，四海从兹信息通。但见皇风成一片，不知何处是疆封。释迦出世拿空塞空，达磨西来将错就错。带累后代儿孙，一例随处卜度。休卜度，四海浪平，百川潮落。欲去不去被去碍，欲住不住被住碍。元不碍，十洲三岛鹤乾坤，四海五湖龙世界。此门深固幽远，无人能到。如能到，脚头脚底长安道。闲地三寸刃锋铓，匝地风霜定纪纲。若是丈夫真意气，任君敲磕振风光。好事不出门，恶事行千里。好恶不到处，总不在这里。不是俊流，徒劳侧耳。相国亲传黄檗心，移山新作古丛林。大千沙界针锋许，十二峰峦岩壑深。此道明明元不古，清风浩浩至于今。禅流不负王臣意，行看祇园侧布金。天无门，地无户，可中自有凌霄路。普请诸人，进这一步。佛佛是何物，天上人间遭诳惑。不辞礼拜烧香，只向这里雪屈。耳聋眼暗步龙钟，毕竟凭何住五峰。天网恢恢无避处，不妨随分展家风。国王大臣，有力檀那。以佛为心，助佛扬化。灵山一会俨然存，正法眼藏增高价。若论此事，青天白日。情与无情，俱无得失，自是诸人不委悉。山僧住持事繁，也要为人拈出，今朝十一月初一。四九三十六，夜眠如露宿。冻杀无位真人，走入冰池里浴。四海一国土，乾坤一圣人。只凭这个法，仰祝万年春。五日风，十日雨。君圣臣贤，歌谣满路。
岁当作噩律始催，杓携龙角星纪回。祥云下覆穷九垓，帝车御极云旗排。夜色清润明三台，昴精叱驭天上来。上帝欲遣清风埃，汉家双阙高崔嵬。日趋龙尾朝蓬莱，父师有鼎调盐梅。公赞庙画众允谐，龙颜一笑天欢咍。虎皮蒙甲卷不开，白玉彫俎尊有雷。五风十雨无烟霾，爟火夜上通天台。礼成一代谁可偕，功高欲报帝所怀。大用永配德与才，寿庙祝之言可该，拍肩俱愿齐洪崖。跨鳌昔上环州山，恍如梦见非人间。黄金作屋碧玉椽，灵芝仙草香流泉。琅函玉轴架插天，神龙守钥秘不传。天书错落御墨鲜，泥金描凤宝带缠。中有紫府遐龄仙，主张东壁宗众贤。天风猎猎吹广寒，霞浆酌客春昼暄。蕊珠琴心久精妍，灵根坚固玉鍊颜。三官四辅谁可迁，看公衮绣当帝前，拾尘算劫不计年。右文天子朝明光，汉陛晓列千官行。罢朝不归按霓裳，黄门群袭御殿香。翠盖趣驾黄微张，日高宫树遮回廊。侍臣进册俨在旁，香罗覆帕牙签长。前规尧舜后三王，六维龟鉴策最良。圣心自约昔未堂，日有所就月有将。公书万卷胸中藏，海涵地负谁可当。官粗住下百报忙，独留真儒传紫皇。茶瓯拜赐近御床，天颜咫尺瞻龙章。金叶旧事不足方，人如褚马才亦常。说定惟服宁可忘，设施行当见庙堂。可使风俗还轩黄，有时问道崆峒乡。广成之师寿百昌，千有三百岁未央。
疾风吹云云不裂，南纪酣酣三日雪。辰阳冷掾故不冷，破帽棕鞋来作别。先生自是我辈人，锦袍丹绂曾青春。黄金筑台不肯上，水晶宫中一角麟。一朝忽著儒冠起，泛宅浮家五千里。系船花岸茹蒸霞，为展皋比说诗礼。宣尼未始三年淹，我亦鸣榔下湘水。萧云曹志上所知，铨量当遣教五溪。先生行止无不可，瓜期况尔来迟迟。问君此行何所之，武陵思我还当归。是间少长致足乐，采花食实薪桃枝。落日天低洞庭野，木叶萧萧风上下。留君小住君掉头，前有十浆先馈者。苍苍烟水解迷人，莫倚川原物色新。汉家会有蒲轮使，珍重修程稳致身。
二雏孩笑日，三妇丽华时。不少闺庭乐，犹深岁序悲。英豪难首事，幽独易先知。学易何曾晚，吾将自得师。
梅花不解十分清，香影撩人说姓名。林壑未忘居鼎鼐，老枝留子待调羹。
使从三省至，地自九原开。不作祁连象，宁知汉代才。佳城跑踯躅，法驾拥徘徊。文剑今埋照，于焉烛夜台。
旌旆过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
南北姻缘岂偶成，死生今日别离情。不从父母归宁赋，愿赋终天一路行。守一曾闻保母言，不因生死离侯门。黄泉旅次暂相彼，公案共完礼至尊。
上疏归来日已西，山中旋制薜萝衣。谋身岂为金丹秘，去国应知火祚移。风露满林蝉几蜕，松杉绕屋鹤孤飞。瓣香仆仆非公愿，自有忠诚天地知。
湖州安吉县，门与白云齐。禹力不到处，河声流向西。去衙山色远，近水月光低。中有高人在，沙中曳杖藜。
箐林幽窕石巃嵷，永日驱驰辙未穷。驿道久通滇蜀使，居人犹杂汉夷风。厓间板屋依云架，塞外芒山入雨空。赤水宁辞三峡远，双鱼为寄楚江东。
片石韩陵未足夸。江门遗旨绝喧哗。几人不负出蒹葭。尊酒单邀明月醉，钓船欲去一枝斜。楚凤存丧不关他。
白鹤孤峰旧识名，今来一倍借劳生。日斜山寺临秋水，木落寒皋见古城。有客扁舟过渡口，何人高枕听江声。相逢海阔天空处，莫向飞蓬问去程。
昔我来，流火月。今我来，小春节。昔我来，桐花结。今我来，梅始发。昔我来，尚炎热。今我来，天雨雪。昼夜如转环，日月互明灭。草木自荣枯，寒暑无停辙。相逢能几时，忍作三年别。三年一别一无成，往事蹉跎为君说。为君说，请勿欢，听我长歌行路难。行路之难，莫难于高凉九折之长坂，珠崖万里之狂澜。陆乘只轮车，辗转巇且艰。黄埃壅周道，荆棘上参天。蚖蛇窜林莽，猛虎狙伏俟人餐。涉潺湲，陟巑岏。南行白月至黑月，始闻波涛汹涌于暮云远树之閒。山穷水尽见岛屿，我欲奋飞无六羽。舟人招手上方舟，挂帆遄发随烟雾。大浪如雪山，小浪如钟簴。波斯跃出水晶宫，无限鱼虾相对语。笑我住山人，却与波臣遇。何所闻而来，何所见而去。天空海阔行便行，野鹤閒云住非住。来去本无心，见闻俱不取。快矣哉，快矣哉，三年行脚今归来。拟返朱明洞天去，旧时茅屋荒苍苔。林间过夏谢宾客，雪时远兴寻宗雷。香山之山南海水，彷佛珠崖无远迩。铁船到岸见铁城，五桂嵯峨如五指。老僧老眼未分明，策起眉毛识乡里。里中人，谁家子，昔年未龀今齐齿。青青者丝，何当白发垂两耳。一则以惧，一则以喜。踉跄赤脚登阶戺，故人恕我大无礼。知我远方，为我居行李。无物可相遗，无言能举似。行路难，聊复尔。五岳明年事远游，重来愿行长如此。
春来花草尽关愁，风雨妨人懒出游。不见鞓红去年面，可怜孤负玉风流。
半帘淡月筛疏影，坐到深宵。闷到深宵。烧尽闲窗烛几条。燕山近日音书断，路也苕苕。梦也苕苕。卜尽金钱倍寂寥。
苍松当幽厓，自谓傲岁寒。移来华屋间，屈节若所安。无复霄汉志，未直先摧残。将与花卉同，妩媚令人欢。草木亦有知，何颜见芝兰。
笑脱朝衣，谢金耳车，戴笋箨冠。看焚余谏草，门生偷写，醉中笛谱，妙伎争传。轼愿为滂，贾犹悼屈，此意苍茫莫问天。春风里，有茶条七尺，拄上西山。归来收拾青编。便拟上江东范蠡船。试千回铸就，赵家如意，数言解却，方社连环。一访钟陵，再游玄墓，意在铜官离墨间。觚棱远，向吴中回首，秋柳如烟。
鹿苑凋残久，登临法界宽。孤云穿竹细，宿鸟出林寒。井废泉何在，花深露未乾。断碑横蔓草，剥落有谁看。
十刹亲题请疏开，法筵击鼓动春雷。自离南楚传灯后，重为东吴倡道来。两柱承天行日月，六鳌从地涌楼台。灵山诸佛生欢喜，散作祥风遍九垓。海上东来转法轮，祖衣传久色逾新。携将天目山中雨，洒向蛾眉石上尘。行道要从无佛处，开堂须著有缘人。等閒拈出菩提子，百草千花不当春。
落落长遭俗子憎，别来怀抱向谁倾。有时错莫呼张丈，无力吹嘘荐贾生。叱石山中寻药侣，玩云林下读书声。知君亦有逍遥兴，肯与卑栖叹不平。
知君儒服贵，綵绣两相辉。婉婉成名后，翩翩拥传归。江深烟屿没，山暗雨云飞。共待酬恩罢，相将去息机。
金口亲除向锦川，一般监郡最荣迁。从来才已欺鹦鹉，此去冤应雪杜鹃。迎接僧携筇竹杖，歌谣民写浣花笺。移风定不妨吟笑，绝唱宜磨玉垒镌。
紫芝采为食，幽兰纫作佩。聊复助熏修，庶几堪傲世。一室静生香，诸尘自融会。蒲团禅燕馀，经卷了空外。嗒然吾我忘，谁云有三际？
识得真心无不遍，自己不明被物转。可怜无限守株人，退铅进汞错方便。
暑雨初晴浦面宽，水亭景物卷帘看。联舟作阵围鱼队，屈竹成篱护芡盘。四海诸公半丘垄，百年几夕倚阑干。日沈未用匆匆去，待挽银河濯肺肝。
招提挂层峰，朱槛倚天半。冷风阁底回，暑昼消清汗。危跻出䆗窱，俯视群峰乱。吾人家东州，官学各羁绊。玆游岂易得，勿讶金樽满。终期汗漫游，醉卧云峦畔。
椒宫荒宴竟无疑，倏忽山河尽入隋。留得后庭亡国曲，至今犹与酒家吹。
使节追随出禁城，参差烟树短长亭。水拖晴练风前皱，山列华簪雨后青。喜有皇华同入咏，不因杯酒也忘形。画船风月清秋夜，人在天南识二星。
得兴灵武业，谁作李长源。天宝人凭说，渔阳鼓尚喧。居辽当日管，卧雪此时袁。仆更痴于我，安然懒出门。
饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。
槛外春江如酦醅，槛前松株逐番栽。西门安得陶氏柳，西岭并无坡老梅。惟馀荒溪入烟雾，曾载辙迹行崔嵬。洼樽其多一卷石，清风千丈严濑台。人间此事固不朽，山高唐业澌成埃。干戈五季乱离瘼，帝命封之白云堆。馀三百年付迁客，眼底盆盎得古罍。每登胜绝不忍去，往往拂枕眠其隈。毁书灭迹坐再闰，枝筇双屐印藓苔。无端玉堂牵清梦，九虎乍放天门开。武昌旧令偶同直，得句一粲金莲摧。那知白头不同趋，首倡绍述蚊成雷。凭高为吊千古恨，魂兮可招傥一来。并持公案徵漫叟，立尽落日山灵哀。
宣和妙赏缁衣句，传在夷门作胜谈。行殿春风四十载，玉妃终老向江南。
坐上每怀歌慷慨，杯行岂复计寻常。我知不隔清风面，君想未忘明月章。
当筵一曲奏琵琶，儿女无愁笑语哗。有客自知亡国恨，厌闻人唱「后庭花」！
桥上长廊建，春流活活经。柽开闲卜雨，萍裂偶窥星。鱼气连云起，泉声俯槛听。坐来濠濮想，花满夕阳汀。
小槛俯澄鲜，龙宫浸浩然。孤光悬夜月，一片割秋天。浅派胤沙草，馀波漂岸船。聊当因畎浍，披拂坐潺湲。
夜泪闇销明月幌，春肠遥断牡丹庭。人间此病治无药，唯有楞伽四卷经。
三十三峰梦中绿，猿鸟怨人归不速。钓游最忆君山麓，万本寒梅百间屋。泉石新奇五丁凿，琅嬛割地分曹读。芸叶梅花同一馥，三世林居岂非福。在山泉清出山浊，草堂忽被移文逐。绝倒东方一囊粟，可惜云窝眠未足。一日违山十年俗，扬州台沼遥相属。冒家水绘知名独，名士名园映江曲。桥梓风流殊卓卓，二百年间无与角。君乃肯堂歌式谷，浮柹塞江新卜筑。丹垩量材中华朴，古来继述难于作。祖砚父书谁不怍，况以馀功缵林壑。水范山模修短蒦，长安尘土眯人目。睹君手记瑩如烛，细字蚕眠匀一蔟。结撰精心影楼阁，摹绘烟霞不嫌酷。衡宇周袤径综错，廊庑轩庳室凉焕。左襟右带宜村郭，山骨云根日雕琢。环石嶙嶒孕华岳，小有洞天三十六。嘉树婆娑互枝格，万草千花香簌蔌。时汲红泉莳仙药，点缀禽鱼任飞啄。锦鳞晴曝缟羽浴，有情未肯冥鸿鹄。无侣谁能及麋鹿，野趣天机日翔跃。暂狎迦陵悟濠濮，中有邺候三万轴。百家琐碎兼收录，绿天种纸纷成幅。泼墨摊书从所欲，农圃暇时宜可学。更养春蔬课秋穫，芋魁大豆收鸿却。不用陂塘开莲勺，三命才能具饘粥。卯醉新篘午餐肉，伟哉人爵兼天禄。焘后岂惟营食宿，布置周章见方略。正如国手谋棋局，万里江流莽洄洑。前水绵绵后水续，如水之长以园卜。创始落成辛苦各，名之日涉从其朔。十笏三弓尽开拓，后嗣贤劳视家督。荒年之谷丰年玉，君才早受苍生托。且起东山慰歌咢，东浙分符又西粤。熊轼隼旟转朱毂，从此虹蜺缭牙纛。一品仙衣称身著，珂里相羊整初服。竹肉粗豪笑金谷，一曲鉴湖犹龊龊。昼锦平泉乐民乐，敝庐我亦容栖宿。久愁三径荒松菊，缉芰荷衣冠笋箨。遂初赋竟寻孙绰，春色渡江无约束。一例东风坼花木，鸣榔径溯江之渌。诗里郊居眼中熟，乘兴来寻子猷竹。
我有一斗酒，愿与子秉烛。子来复空去，值我不在屋。稚子呼不至，踉跄走入竹。明旦归我艇，先后迓以告。
渐觉山衣薄，因知物候更。水边凉意早，林下病身轻。爽气来虚室，远风吹太清。明朝别纨扇，珍重故人情。出伏仍消渴，经旬尚饮冰。寒斋留热客，阳燄逐秋蝇。卉木伤迟暮，炎凉变爱憎。惟馀天畔月，冷魄挂枯藤。野葵堪采采，零露湿交加。老爱无情物，迟开护足花。清斋留上客，佳味出贫家。晚食流匙滑，莼羹未足誇。山厨拨牛粪，宿火出蹲鸱。犹带烟霞气，难教鼎鼐知。懒禅分各半，野客朵双颐。饱食频扪腹，何妨代晚炊。何处鸣双杵，声声隔短墙。贫家刀尺冷，田舍宿春忙。断续微情寄，分明远思长。授衣时节近，瓜代未还乡。村童挝破鼓，野老祝丰年。社日陈鸡黍，秋声杂应田。蜗喧分两部，牛饮快三千。何待渔阳弄，山花上鬓先。秉烛何为者，微光近夕晖。远兼渔火乱，低并野燐飞。腐草成形小，空囊识字稀。平生怀古意，不羡借馀辉。我家徒四壁，闭户不闻喧。深夜有虫语，幽人无所言。细微通寂寞，亲切语寒温。会得希声理，知音许共论。秋水澄澄碧，河洲面面风。白蘋留不住，吹入蓼花丛。就岸维舟近，回樯挂席同。棹歌何处所，人在晚凉中。晚花开烂熳，宿雨滞淋漓。且蜡黄桑屐，难抛白接䍦。南山空怅望，秋色半离披。可笑餐英客，阴晴两不知。晓霜漙露草，缓步一沉吟。知有坚冰至，难为迟暮心。板桥微见迹，红树不成阴。白足归来晚，青山何处寻。瓜熟已除架，苋乾无复蔬。何当灌园罢，又是筑场初。晴日迟收稻，中田早结庐。自来勤动惯，不敢废耕锄。
旧游重到一凄然，电制光阴又四年。老辈渐闻歌《薤露》，沧波真易变桑田。出关符传行人玺，横海旌旗下濑船。今日荷戈边塞去，可堪雪窖复冰天。
兰氏小姬名凤笙，邯郸美人独擅名。等闲一见万金贱，何况逍遥翡翠屏。精神婉娈性情适，自恨生身杨柳陌。陌上羞看游冶郎，镜中愁作当眉碧。学得秦筝不肯弹，却将针指凑齐纨。鸳鸯刺就肠先断，掩却银床独自叹。
远近鸣蜩迭送声。浮空云影弄阴晴。小斋镇日明窗启，不待迎秋气自清。同鹤梦，共鸥盟。坐观垂钓水盈盈。荷香趁暝来寻我，藤榻初眠未掩荆。
携手出中闺，殷勤尅密期。密期虽不远，回顾步迟迟。
鲍叔元知我，陶潜久悟非。身经畏途老，梦想故园归。失路沾青眼，馀生乞采衣。相过知不远，长望岳云飞。
严城不易出，独许看云人。附郭馀孤木，空斋无四邻。水亭深夜月，烟树旧时春。对此清幽趣，谁怜梦里身。帘疏月到簟，高卧独依违。黄鸟声何急，青山梦亦非。一庵烟水阔，千里雾云微。无限伤心处，孤城人影稀。
南山青如蓝，处士衣可染。独立万仞岗，眼空天地远。扶筇访梅竹，褰裳蹑苔藓。静听水潺湲，卧看云舒卷。长啸抚孤松，乘闲数奇巘。平生不动心，肯随名利转。摩挲太古石，相知谅非浅。
驱车巷南来巷东，寺西老树斜阳红。黄叶到门落可数，秋色入眼庭华浓。故人怜我心迹同，开颜握手霜天空。论文细欲霏玉屑，说剑壮可生雄风。竟须潇洒微官外，休论艰难万事中。感君义气相裴回，古来贤达甘尘埃。萧萧易水风增哀，蔓草已没黄金台。男儿在时得钱勤，买醉，不见古人白骨缠苍苔。
六鳌簸荡玄圃碎，三岛崩腾失空翠。海风掣断南山云，分我沧江半江水。台南岩谷青岌岌，奇松怪石作人立。山巅恐有风雨来，林径空濛落花湿。水东屴崱结平绿，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策驴度空谷。谁知咫尺山中幽，望断残晖立修竹。
燕山台殿压阿房，又欲移巢占大梁。起就汉宫三十六，固知无德祇为殃。
茶烟袅尽箫声歇。墙西但有伤心月。错道为花来。花飞一寸苔。帘镫犹弄影。窗外红鹦醒。直是病无憀。恹恹又一宵。
崔嵬山径险，白云时往来。对奕人何在，担薪客自猜。惊猿岩谷隐，畏虎和歌回。日暮归来晚，孤城漏未催。
天风吹出掖垣声，浏亮缑山午夜笙。错认阊门折杨柳，一时飞梦满江城。
黄金如土筑高台，郭隗才登乐毅来。若使当年轻骏骨，临时焉有急难材。
久矣厌流俗，稍与世背驰。癖性爱松菊，并植当轩墀。幽居无他玩，雅好良在兹。清风忽然至，天籁鸣参差。凉露晓厌浥，众蕊含华滋。顾渠岁寒物，自与静者宜。不形丁生梦，聊咏陶翁诗。养拙茅檐下，过此非所期。
秋山无树故崚嶒，几度支筇未忍登。荒路行愁逢牧马，旧交老渐变高僧。钟楼自吼南朝寺，佛塔还燃半夜灯。莫向雨花台北望，寒云黯淡是钟陵。
一枝雪里冷光浮。空自许清流。如今憔悴，蛮烟瘴雨，谁肯寻搜。昔年曾共孤芳醉，争插玉钗头。天涯幸有，惜花人在，杯酒相酬。
一杯薄酒送劳亭，百粤梅先万国馨。倘过金陵城下去，六朝松老尚青青。黄金嫩柳玉河飞，姓字初传满帝畿。十二街中春雪霁，马蹄徐出杏花归。
我昔蓬莱侍列仙。梦游方悟绊尘缘。青春放浪迷诗酒，黄卷优游对圣贤。嘲水石，咏云烟。乘风欲往思泠然。要知昨夜方壶景，只在芸斋杖屦前。
旱氛兮炎浮，地毛焦兮金石为流，龙不来兮殷忧。心憛悇兮孰谋，戴侬目兮傒龙之游。龙翩然兮副求，呵蛰雷兮鞭潜虬。忽墨云之崩腾坌瀵兮，黮黯瞢夫昏昼。摐甲马之喧空兮，砉飞练之淙溜。夫岂不能嘘肤寸弥六幕兮，胡啬其施于此州眷吾侬。龙所私兮匪新而旧，安栖饱茹兮龙之佑。愿龙兮千万寿，暨我子孙兮烝尝春秋。
微微云影淡如罗，瑟瑟金风雨乍过。量浅酒宜閒处饮，情痴花爱晚来多。梦惊蟋蟀声偏静，秋到梧桐信不讹。满地苔痕无客至，绿窗深处自吟哦。
凤凰翔千仞，鸱鸮嗜腐鼠。卑高各异性，戈长不舂黍。至人等彭殇，鸟兽可同处。君子慎辨物，择身贵得所。宁为昂昂驹，不作鸥与凫。铦刃虽易缺，白璧终难污。弃置勿复谈，祝鮀言孔甘。
两岸烟花映舵楼，循州潮信接梅州。东人无限欢娱地，石埭山前宝月秋。
一番雨过酿轻寒，七月南塘水半竿。最是重来好风景，秋光如染隔林看。
春风满院碧桃开，不见瑶池阿母来。一曲吹残双凤管，共谁歌笑倚楼台。
吴云霭霭，楚水悠悠。眷念庭闱，道阻且修。为贫而仕，匪食孰求。曷不偕来，以解尔忧。
清浅无如七里湾，层崖飞瀑下潺潺。子陵不为南阳起，赖是清源有此山。丹霄回首梦魂惊，避暑还催奏赋成。沧池何处堪停跸，笑指荷花放舸行。草烂松枯太剧晴，转多烦热是舟行。惊湍夜入还家梦，疑是青林风雨生。玉盘盛水贮甘瓜，蝉鬓迎风翠袖斜。冰水如山供坐客，骄阳不入五侯家。
新营一间屋，种柳是前春。此地已逃俗，何时可卜邻。吟诗能愈疾，得酒自忘贫。九十头无雪，多应笑野人。
馥馥秋坂兰，颜色难久好。疏疏篱豆花，争妍苦不早。孤根互相倚，誓以终始保。严霜户外催，畏威两俱槁。生质本柔脆，零落勿复道。
试数中兴社稷臣，独公名德冠簪绅。合依衮绣归双阙，却拥旌幢帅七闽。帝欲十连均雨露，人思四海静风尘。会须展尽经纶手，总把安危佩一身。
五井蜿蜒宅，幽深父老言。傍溪唯见瀑，度岭始知源。夹谷斜晖隐，空林夕电翻。屡闻当旱岁，噀雨出松门。
太微星斗拱琼宫，圣祖琳宫镇九垓。天柱一峰擎日月，洞门千仞锁云雷。玉光白橘相争秀，金翠佳莲蕊斗开。时访左慈高隐处，紫清仙鹤认巢来。
微尚依林壑，相期载酒过。窗前双瀑布，清响坐来多。
月光波影寒相向。借团团、与做长壕样。此老南楼，风流可想。殷勤冰彩随人上。欲同次道倾家酿。有兵厨、玉盎金波涨。云外归鸿，烟中飞桨。五湖秋兴心先往。
修绠垂瓶自汲深，水澄沙瑩几星金。分明不与贪泉比，莫为金沙起利心。
伊昔弦歌治，能声著海隅。升堂想遗迹，励志欲齐驱。
黄树性坚正，枝叶已刚愿。三十六旬久，增生才方寸。今何成修林，左右映霞蔓。良材岂一二，所期在不钝。
廷尉天下平，国法无偏陂。如何民命轻，但伺长官意。有客颜比桃花红，出入宫门气如虹。升堂指画生疾风，怒雷奔电来天东。死囚累累不敢穷，明朝荐牍上九重，巨案曲尽称全功。功者色欣欣，裘马归西园。长筵集僚友，列坐道辛勤。珍错罗列杂蒸豚，狂呼大叫酒千尊，自言折狱如有神。宾从咸叹息，仆御亦翩翩。我闻红阳教，十人九死空全村。不知汉世驷马门，朱紫谁氏之子孙。
白云深，白云深，白云深护山之心。有时随龙去沧海，倏焉天宇团秋阴。英英不来入我牗，直上璇霄掩箕斗。或贯日色流玉虹，或漏雷声堕天狗。山人学禅草庵里，静看白云朝暮起。此心欲与云俱閒，又逐溪风过溪水。纷纷武士尚挥戈，格斗东南未决何。安得此云化霖雨洗兵甲，散为玉烛四海皆阳和。云兮云兮如擘絮，奈此东流复如注。山人祇在玉山中，长绕山人草庵住。
十叶开昌运，三辰丽德音。荐功期瘗玉，昭俭每捐金。解泽皇风遍，虞泉白日沈。仍闻起居注，焚奏感人心。
去年苛政如狼虎，盗贼纵横民散居。那料春来见天日，抱孙门巷买犁锄。
惟菊有骚心，对菊宜自醉。看君留菊影，画手远不逮。渊明魂难起，菊意谁能会？萧萧天地秋，独秀霜风外。海滨菊最盛，种类极繁碎。时事莫挂口，刻意徇所爱。可怜才未尽，哀怨出天籁。馀生依草木，聊复娱万岁。
日日野心新，笼栏外强驯。祗消指马相，便有逐原人。昔起歌宾兴，今无伏囿仁。豺狼好牙爪，应笑角如麟。
不谓高名下，终全玉雪身。交犹及前辈，语不似今人。别号行鸣雁，遗编感获麟。敛衣应自定，只著古衣巾。
数峰江上青，宜雨亦宜晴。著意画难就，助人吟易成。县官怀近郡，郎署暂专城。况是烹鲜手，襦歌屡有声。
平生万卷漫多闻，一悟中庸得本真。从此尽将覆酱瓿，只于心地起经纶。
赫日生炎晖，鬻冰言及时。邀利有得色，冰消俄若遗。两失俱无猜，虽悔安可追。仁惠当务远，勿使失其宜。
自古才难得，斯人又早亡。青蝇频去国，白首叹为郎。不睹遗书奏，徒怀挂剑伤。楚魂招不得，南斗夜无光。世绪风流远，乡评誉望清。苦心几传癖，老笔擅诗名。已讶祥占鵩，终怜梦泣琼。五峰云外碧，一恸见交情。
小径茅堂负郭宽，祇须题字便回鞍。床头剩有笼鹅帖，箧里能无注鹖冠。卧壁龙蛇春欲动，宿楣云雾昼长寒。知君爱写狂夫句，倘许淇园竹数竿。
登山莫采连城玉，云卿有子万事足。入海莫探明月珠，云卿有子知读书。五男二女古亦少，卿家得之如得宝。大者筋力强，幼者颜色好。问之何能得如是，周郎家有长生草。云卿食禄今八千，探囊谢医无一钱。此文可比柳州传，报以远大非空言。
一庭芳草易黄昏。欢事满纹窗。从来惯道银河远，甚而今、未抵红墙。难耐春浓酒困，空消粉腻鬟香。最牵情处是斜阳。人比燕成双。桃花如会相思意，认开时、偏近罗裳。且拚今宵肠断，明朝定见新装。
明月千年万里沙，秦关汉将没谁家？曾携劫火温寒酒，还指烽烟入浊茶。故国数回悲血碧，宫楼几处笑君遐。京华夜梦笙歌起，塞上何人守落花？
寸地了无凹凸处，不容刬削岂容耕。从生至死如周道，凡圣从教一路行。
灭性能安乐，深居绝是非。英雄行险道，富贵隐危机。纸被如绵软，藜羹胜肉肥。苍苔满山径，最喜客来稀。
与君念载鸰原上，旧事依稀记尚新。苜蓿未归蜒驿马，烟花难忘故乡春。悔听邹子谈天大，剩学王郎斫地频。来岁秋风思返棹，对床应得话沉沦。
古殿荒凉梅正繁，春风花满给孤园。主人底事忘归去，谁遣清香扑酒樽。
千重烟树万重波，因便何妨吊汨罗。楚地不知秦地乱，南人空怪北人多。臣心未肯教迁鼎，天道还应欲止戈。否去泰来终可待，夜寒休唱饭牛歌。
人痴多肉，石狡去骨。山灵世情，与汨俱没。
钿毂香车过柳堤，桦烟分处马频嘶，为他沈醉不成泥。花满驿亭香露细，杜鹃声断玉蟾低，含情无语倚楼西。马上凝情忆旧游，照花淹竹小溪流，钿筝罗幕玉搔头。早是出门长带月，可堪分袂又经秋，晚风斜日不胜愁。独立寒阶望月华，露浓香泛小庭花，绣屏愁背一灯斜。云雨自从分散后，人间无路到仙家，但凭魂梦访天涯。依约残眉理旧黄，翠鬟抛掷一簪长，暖风晴日罢朝妆。闲折海棠看又撚，玉纤无力惹馀香，此情谁会倚斜阳。翡翠屏开绣幄红，谢娥无力晓妆慵，锦帷鸳被宿香浓。微雨小庭春寂寞，燕飞莺语隔帘栊，杏花凝恨倚东风。花月香寒悄夜尘，绮筵幽会暗伤神，婵娟依约画屏人。人不见时还暂语，令才抛后爱微嚬，越罗巴锦不胜春。偏戴花冠白玉簪，睡容新起意沈吟，翠钿金缕镇眉心。小槛日斜风悄悄，隔帘零落杏花阴，断香轻碧锁愁深。晚逐香车入凤城，东风斜揭绣帘轻，慢回娇眼笑盈盈。消息未通何计是，便须佯醉且随行，依稀闻道太狂生。小市东门欲雪天，众中依约见神仙，蕊黄香画贴金蝉。饮散黄昏人草草，醉容无语立门前，马嘶尘烘一街烟。
河边冲雨客行难，片片浮云傍马寒。西去问津头欲白，莫令年少路旁看。
荀令园林好，山公游赏频。岂无花下侣，远望眼中人。斜日渐移影，落英纷委尘。一吟相思曲，惆怅江南春。
芳树不自惜，与藤相萦系。岁久藤枝繁，见藤不见树。
诲汝汝知乎，家贫乃赘居。奉身须节约，接物要谦虚。勿以清樽污，而于黄卷疏。只须铭此语，一任命何如。
每忆朝参下，相将日夕过。微言比投水，高论任悬河。以我宦情薄，爱君幽赏多。可知江令赋，少别意难摹。题柱才名籍，分璜使命嘉。赐衣飞昼绣，载笔落天花。云散千峰火，秋停八月槎。欲知词客贵，设醴遍王家。
江边别汝意怦怦，十日南风为送行。风度有楼今在否，计程应到曲江城。
一代汪司马，怜才海内闻。乍日传书至，慇勤问白云。
湖上逢君亦不闲，暂将离别到深山。飘蓬惊鸟那自定，强欲相留云树间。
大运日颓下，皇风返无期。区区二三子，乘时各扬眉。声名动京阙，举世钦所为。吾观古人作，举措不如兹。悠悠叹升沉，我独伤此时。
深仁冥著，至道潜敷。皇矣太祖，耀名天衢。剪商隆祚，奄宅隋区。有命既集，诞开灵符。
簇簇花开麦陇西，遥看黄绢晒鹅溪。饶他不惜金铺地，未买诗人一品题。
仪制本清吏，积弊颇釐革。吾志在邦礼，尔明赞予力。以礼达诸刑，伐柯不远则。尝闻伯夷典，可以折民忒。五刑属三千，依伦以立极。以兹协于中，配命在天德。
有城有城半芜没，倔强当年开狡窟。青缰白马成底事，魏得其狗空凌突。清淮不洗饕利魄，石马崔嵬化英物。据鞍浩叹为踟蹰，但有悲风起蓬勃。
南国田郎绝代才，不阶尺土煽风雷。泣珠鲛女今何处，倘共诗人跃马来。
今晨是生朝，今夕是除夜。年年聚亲朋，往往罗酒炙。而我忽抱痾，见酒辄避舍。一滴不沾唇，何以相慰藉。人生能几许，今已迫衰谢。病躯复如斯，令人发悲咤。展转竟无眠，作诗诉同社。
古城龙顶直，孤角雁行稀。海月天悬镜，江云地作衣。楚封山或是，秦凿事还非。千古英雄恨，渔人一笑微。
惆怅春残尽日中，新词欲写倦柔风。珠玑不逐猩毫落，意匠悠悠铸未工。
丘中恣遐眺，篱落散炊烟。细雨鸿花发，山山红欲燃。绿稠山径小，农隙黍香微。草际喧童牧，牛羊薄暮归。
愁为离群老不禁，诗来深得故人心。自摩病眼添沈炷，满纸晶荧玩碎金。向来湖上扶携醉，醉里清吟杂雨声。此去淮西望京国，诗边酒处若为情。
故人横海寄诗来，辞比江南赋更哀。旧梦忆同蕉下鹿，此身真似劫馀灰。欢联白社居千日，泪洒新亭酒一杯。衰朽自怜刘越石，只今起舞要鸡催。
晓露清流，午风香静，翠盘低拥花千柄。柳阴一带浅红栏，日斜过尽香车影。辜却前游，新添酒病，画船无意窥妆镜。秋风虾菜小亭西，待看明月空潭定。快雨新妆，嫩泥香润，绛河明照铜街静。小车油壁夜深来，瘦鞋痕在青苔径。小褪蕉衫，虚堂凉沁，惜花人惜花同病。悄携银烛照纱窗，画帘微漾茶烟影。小队清游，凤城西近，古松凉合禅关静。院深日午不逢人，画幡风过花间磬。相约携尊，偏耽薄病，料应裙屐穿香径。翠帘刚对绿阴开，扇光轻渡西山影。
逐虏将军度漠回，黄金犹自满燕台。请缨惭我为齐客，制锦多君更楚材。城上春云天目出，帘前秋色太湖来。弦歌暇日能相忆，花里新诗过雁裁。
芳池碧涧同，密藻细蒲通。深浅皆宜水，参差早入风。镜光容展叶，带弱不胜丛。下体如堪采，连钱冒汉宫。
烛烛芳月辉，流光鉴我帷。馥馥兰卮酒，遂为生别挥。惊禽思迅翮，秣马听晨鸡。崇山接杉谷，九究入金溪。骨肉缘枝坼，蓬梗随风縻。生为伯鸾妇，没为杞梁妻。妻吟亘洞房，友叹祖道傍。薄言树丝竹，比物盛圭璋。蔼蔼金张彦，玉颜侔朝阳。十年同锦被，锦被覆鸳鸯。一朝飞上汉，化为参与商。食言怨谖草，析薪悲远扬。三命非五龙，多忧何能长。纵得华阴术，休轻离别场。离别怨芳春，芳春殊梦寐。宵月皓珠宫，丹霞乘夕起。石室粲琼蕤，崧台藉蕙茝。不见同心人，日莫甘委弃。弃襦出国门，遥望界垣树。上连苍梧云，下荫漓江渚。华叶辨丰凶，巢穴识风雨。有似英雄人，龙蛇争割据。周周啼衔羽，猩猩谙人语。抚此琼枝树，娑婆慰离旅。旅怀休戚戚，郁林饶奇石。矫掌入宝圭，洞见天地厄。龙虎夹我蹲，日月向人掷。既授元君符，得展葛洪宅。云里如香魂，绿萝返精魄。飞仙与丽人，恣意从所择。择木贵知音，择交贵知心。海上三青鸟，同栖珠树林。桑户去我久，谁听鸾凤吟。鸾凤吟有歇，我心终断绝。绝壑厌长鞭，九折何芊绵。天鸡警晨羲，鸧鸆悽夜弦。金标冠云日，崇山摩苍天。夷人誇鼻饮，狑女粲珠联。回流思木马，冒险触铜船。铜船互奔流，火山赫危崿。愁鬓飒止水，颜色已非昨。况度鬼门关，十去九不还。玄蜂螫赤阪，白象跨雄蛮。华实信衍沃，黍稷陵丘山。岂无丹铅士，可以乐游盘。各竞文蛇衣，难为章甫资。去去勿复道，北风吹路岐。歧路叹式微，同心赋埙篪。问君此何时，鷤鴂鸣高枝。繁华歇芳岁，日蓦朱颜缁。颜缁亦云已，古处今然疑。鱼鳖不上汉，松柏不处卑。留侯托黄石，范蠡溯鸱夷。春华吾不羡，岁寒吾不欺。苦李载道傍，匏瓜甘后时。莽莽楚日黄，薄莫将安依。依刘越山川，山川翳丛棘。胸吞云梦游，目送潇湘碧。牢落多古伤，羁孤鲜今识。舟行仆云瘏，陆行马变色。蛩蛩距虚游，衔草不自食。偶然得名酒，先此劝仆役。
碧鸡翠冥濛，夕影倒滇水。月出金马东，徘徊白云里。美嵏堂既崇，爽嵦尘不起。书签承朝旭，琴露湿乌几。我公黔宁嗣，世济忠孝美。容光照隙罅，于焉烛斯理。怅望珠履荣，老客思未已。何当驾长风，一溯秋万里。
东朝联事步清尘，牢落灵光亦主臣。奉诏偶然因旧学，趋班直讶著陈人。纷纶津邸宾僚盛，詄荡天门羽翼新。纵是枯桐蒙赏激，詶知恐异爨馀薪。素衣端合避京尘，留滞繇来说史臣。敢赋湘累愁帝子，但唫篱菊比皇人。钟山猿鹤寻盟晚，泽国莼鲈发兴新。为问陆沉成底事，征车生耳等劳薪。沉沦不解叹风尘，攀鼎含情侍从臣。巳分浮家称钓客，那将慧业厕文人。玉杯繁露书多逸，石室阳秋例更新。六代江山饶吏隐，移文恐不到前薪。驱车宛叶逐游尘，春出秋归似雁臣。闻道晚来差丧我，论才少且不如人。石渠书拟雠同异，金屋恩须问故新。入洛愧虚先达荐，初衣仍返会稽薪。
春馀白发日萧萧，无复当年湖海豪。为吏应须长孙子，裁诗要及九牛腰。
深宵相对理残篇，学舍叨光又一年！不意居诸长夜夜，而今始见火中莲。
贻溪澄澈玉峰寒，居士当年此考槃。访得遗基青华下，构成危栋白云端。人间日月双轮转，世外襟怀九鼎安。醉魄吟魂如未泯，也应谢我数盘桓。
昔在临川郡，行春皂盖荣。桑麻千里绿，弦诵万家声。意澹终辞禄，才高岂尚名。至今城下水，人比使君清。
少日春怀似酒浓，插花走马醉千钟。老去逢春如病酒。唯有，茶瓯香篆小帘栊。卷尽残花风未定。休恨，花开元自要春风。试问春归谁得见？飞燕，来时相遇夕阳中。
漂泊天涯怎了。秋雨秋风偏早。中泽频年，上林何处，忍再重提泥爪。声声云表。还突过、蝉哀蛩悄。肯替稻梁计较。海思云愁多少。题字皆残，挥先亦涩，试问和谁吟眺。如何是好。听鹃后、添番烦恼。
数日珠帘慵捲。槛外初来新燕。绣袂倚朱栏，春暖风吹人倦。人倦。人倦。且向海棠消遣。
古钓先生鹤发垂，穿波出浪不曾疑。心荡荡，笑怡怡，长道无人画得伊。
江南好，好在一年春。三月莺花春不老，山披青发水生鳞。山水属人民。江南好，好雨润如酥。幽鸟一声泥滑滑，山亭酒熟且提壶。邻伴隔篱呼。江南好，好梦遍江南。似听蜜蜂才过耳，菜花香里梦甜甜。草地作青毡。江南好，好女笑轻盈。拜了蚕桑新姊妹，种花植树喜初晴。秧长水田平。江南好，好燕总呢喃。肯构新巢留画栋，频窥深户触疏帘。庭院雨纤纤。江南好，好景是黄昏。到处斜阳红到水，水边杨柳杏花村。游客叩荆门。江南好，好地忆吾游。湖面琉璃休击桨，乱山缺影见浮鸥。云阵拥归舟。江南好，好事更堪夸。万姓农庄如手足，今朝阡陌不分家。勤俭建中华。
北风吹雪白纷纷，孤雁南飞紫塞分。顾影每怜江上水，贪程不见岭头云。稻粱汝亦甘为客，寒暑谁当念失群。春到自知沙漠阔，远天嘹喨独峰闻。
金陵我昔经游地，天设东南第一州。鸣凤有台横日表，飞龙遗窟枕江流。四方贡赋通京口，万古波涛浸石头。此去故人官况好，新题还肯寄来不。
早发辰溪渡，清川喜泛舟。山城欹粉堞，江驿映朱楼。雨骤沙颓岸，天寒冰露洲。蛮音闻渐异，迢递动乡愁。
万岭色娇荣，千松韵苍老。溪锦新织成，云文初脱稿。古屋系龙儿，幽崖聚仙媪。淡冶天微醒，昏沉雾尚饱。山灵如有情，游子暂舒恼。梯石路渐高，踰岭天乍小。微茫一带青，远远出山杪。白云封其半，恍若衣轻缟。山僧向我言，此是诸山考。四顾尽儿孙，累累争围绕。一乳作凤飞，一支学龙矫。万络与千支，支支相萦搅。山形虽浑成，石貌寔妍巧。初视尚冥迷，策骑渐分晓。何况陟其颠，遵途亦已好。
白骨枕江国，乱馀人更多。斜晖留殿阁，毒雾塞山河。嘹唳苻坚鹤，凄凉索靖驼。微躯免锋镝，浑逐浪花过。
客里残年逢立春，清宵待漏拜枫宸。玉阶旗影飘晴雪，驰道珂声动紫尘。綵燕斗簪幡胜好，芹芽试簇菜盘新。銮舆暂退闻呼唤，赐宴先传及近臣。
金椎故道祖龙经，双鹤归来似旧青。空见阿房三月火，至今佛梦不曾醒。故事承平有典型，梨园白发尚娉婷。秦关夜夜淋铃雨，翻作南巡旧曲听。广寒重到恐荒凉，画柱津桥字数行。莫唱伊凉天宝曲，汉家今已失河湟。西来宛马镇相寻，苜蓿葡萄极望深。清绝晓钟仙杖句，无人解作蓼花吟。尧桀从来两不知，纷纷鹰隼莫相疑。轻阴日暮皆閒事，卧到山红涧碧时。清谈法律自纷纶，门户区区有屈伸。鱼鳖蛟龙同一鬨，岂知东海已扬尘。
贫子语穷儿，无钱可把撮。耕自不得粟，采彼北山葛。箪瓢恒日在，无用相呵喝。
逢时能勇退，真羡季鹰狂。讵有鲈鱼美，应怜松桂芳。独归秋水外，心倦野鸥旁。万里珍行笈，十重只砚囊。
十年鳌禁谪仙人。冰骨冷无尘。紫诏十行宽大，白麻三代温淳。天开寿域，人逢寿日，小小阳春。要见神姿难老，六峰多少松筠。
一概拳挞碎，喧腾万口哗。噫风倾海市，笑电掉雷车。薪积袄神火，莲开地狱花。忍看灰炮毒，糜尽万虫沙。
小毬场近曲池头，宣唤勋臣试打毬。先向画楼排御幄，管弦声动立浮油。
天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东回辇，青草洲边南渡桥。坐见司空扫西第，看君侍从落花朝。
主人今向日边归，犹有清香满谢池。为嘱西风莫摇落，不禁憔悴夕阳时。
尝胆经时苦，劳薪几日休。秃须黄印绶，芒履黑平头。簿领分从事，腰肢恼督邮。可怜人似玉，赢得发如秋。
梦寐陵阳天上山，曾将心约白云閒。仙衔已下青冥里，尘骨难留缥缈间。三尺溪鱼如可控，千年辽鹤尚应还。多情别后能论旧，远寄官醪为解颜。
吾乡多贤士，我友更伟奇。见之立衰懦，不见令人思。暂别已作恶，况乃三岁暌。踌躇西郊外，此意谁能知。刚强不可恃，柔弱难自恃。愿君日进德，古人以为期。古人重世家，非为世其禄。世禄非不朽，风流要相续。君家富才杰，海内仰名族。岂徒衣冠盛，要使操履笃。迩来益光华，君其继高躅。尉职最亲民，亦足行所学。吾民苟安枕，微官有馀乐。尝闻长老言，人性原不恶。迷涂偶忘返，见善宁不怍。君能复其初，治行乃超卓。
太白睒睒星荧荧，一夜东风吹月上。我来寺里看梅花，不道蔷薇高一丈。
蛋户纷无数，为生傍水村。食鱼多子女，在艇有鸡豚。罾布时能作，渔歌亦未喧。夜来西潦发，笭箵满江门。
炼丹先把气神调，法水频浇慧火烧。三物混融三性合，一阳来复一阴消。金炉端正千神会，宝鼎功成万象朝。药就丹圆神脱蜕，全身露出赤条条。
饥穰谁道尽由天，治国须知类小鲜。贪吏班车方立立，雷神振鼓已阗阗。宏羊既往民无事，旱魃不来书有年。自此皇家歌乐岁，鱼丽天保永无愆。
宫阙玲珑向晓开，有人云此是瑶台。梦中不记仙凡隔，听得鸾笙几奏回。玉简青书大洞文，瑶坛清夜礼元君。凤箫声歇灵轺转，怅望那堪隔紫云。酒进琼浆脯擘麟，何年重得驻飙轮。仙家日月都如此，莫说蓬莱海有尘。九气璈声那得闻，素鸾天外自为群。不堪西望空肠断，太华峰高一片云。
欲折梅花寄一枝，送君犹觉挂帆迟。巫山巫峡三千里，春雪春风是到时。
落魄人间不记年，晚营茆栋镜湖边。室空惟是四壁立，面瘦渐生双颊颧。地僻门无残客到，岁丰路有醉人眠。君看朝市红尘闹，始信吾曹是地仙。
金蹙钗头双凤凰，晓来巧拂鬓云光。自怜不带萧郎思，独对菱花学淡妆。
龙升天兮先为鱼，二气应兮风云俱。辟如关津兮拥节繻，又如圣作开图书。我之怀兮岁聿除，郑声乱雅紫夺朱。尹训殷，皋谟虞。丁弼赉，文师渔。蒯雄剑，曳长裾，永言知己感良图。
乘流而行，过径即止，犹是时人升降处。只今脚后脚前，通汝活路。捻聚放开，放开捻聚。黄面瞿昙，无回避处。一缕烟盖天盖地，一滴水为雨为霖，谁见龙王宫殿深。者里是吾父翁券内事，纵横杀活，妙在不传。赵州亲见老南泉。挂域中日月，立方外乾坤。从至尊至贵中得来，向无欲无依中流出。云行雨施，三草二木。法王法令，头正尾正。只如世尊便下座时如何，路入桃源深更深。一有多种，二无两般。花根本艳，虎体元斑。天生有大福德人，与佛同时同现瑞。是知心与佛心同，母仪天下同化育。如春及物春无迹，如月印水月无痕。天人中来道机熟，应身摩耶显慈力。与天同寿福元元，万年密赞无为治。山林演此无为法，是亦名为报恩者。和气祥光霭九垓，新阳端自日边回。龙峰高处君恩重，先放花从铁树开。大小黄面瞿昙老，了了了时何曾了。因忆明星出现时，夜来霜重知多少。雪峰据令而行，者僧分疏不下。雪窦不曾与人葛藤，径山道得也得也。德山但知草偃风行，不觉通身泥水。者僧只见溪回路转，不知身在桃源。径山与么批判，一任诸方捡责。落赖家风，今日重举。草本多同，西天此土。分圆照灯，下炎天雪，活弄南山鳖鼻蛇。验尽英灵，提得藕丝牵玉象，不存途辙。只么横身异类行，踏断石桥成两截。看锢■，著生铁。因甚云门心肝五脏，被者僧一搂搂尽。人间八月二十五，洞山此日离查渡。棒头敲出玉麒麟，江西湖南便与么。径山闹里飏碌砖，谁道今人不如古。溪上烟波远，壶中日月长。谁知冷灰里，九转透瓶香。以蜡人为验，病翼栖芦。以铁弹子为验，困鳞止泺。径山不然，一箭双雕落。
一代兴亡事可寻，兰莸区别费初心。如何绝代芳华手，但向丛残拾碎金。
世绝麟游薮，余同鸠寄巢。畏人藏短发，问信断荒郊。度日薪如桂，全身藉用茅。归来就灯火，诗卷未容抛。屣重泥沾齿，风高雨欲沱。刑天方舞戚，蜗角尚称戈。群计田分耦，谁言海不波。荣期虽有乐，带索未成歌。
山路本无雨，雾滃露点湿。脚滑几欲缩，举步真如絷。剉过万千山，云磴莫计级。更多仙泉甘，潭深绝绠汲。力疲骨节酸，远眺空伫立。旷怀无与言，付与诗收拾。
芳塘长遍相思草。水亦潆洄抱。花花叶叶总相依。护住文禽一对、不分飞。剖开莲子拗残藕。离别从来有。人天欢喜此图中。那识江湖萧瑟、有秋风。
别来身世转乖违，老病交攻若有期。目力半昏难结字，心情全懒罢吟诗。鱼沉湖海无书日，犬吠柴荆有客时。三径莫嫌犹寂寞，地偏花木得春迟。丛桂书斋念昔游，红莲幕府喜归休。秋风起舵蒹葭渚，春月停桡杜若洲。未用把诗轻万户，直须呼酒散千忧。赞公亦是江湖旧，更问君能少住不。
寒更催欲尽，曙色转鸡吭。鸣雁背晓斗，清笳吟宿霜。空山岁华晚，故园归梦长。晨起临清镜，悲嗟发已苍。寒暑添线衲，朝晡折足铛。无言病居士，面壁老胡僧。佛祖岂欺我，乾坤终有凭。穷年无一事，高卧醉腾腾。山与晴天晚，江连夕照红。高鸿知夜渚，乔木要霜风。买酒缸须满，温炉火屡供。穷通定何物，随意乐衰翁。三杯无奈醉，一褐有馀温。眼下幸无事，世间何足论。山僧元饱饭，词客谩招魂。杖策知何诣，门前老圃村。水雾今晨重，山川不复分。自然无日色，那更挟霜分。乌鸟依寒寂，渔樵散暝昏。一杯聊愈疾，令我忆违君。
欲识清泠五类先，源头一脉自涓涓。满除潢潦皆因雨，混浊泥沙不见天。正本当令民绝讼，溯流还许酒称玄。谁知谷永贤孙子，心在皇羲太古前。
前山云接后山烟，可道公归是偶然。霖雨出山知有日，入山亲纪甲申年。北窗閒卧读南华，出处吾生信有涯。五色晓云天子宅，一篱秋菊野人家。黑发勋名镜里看，紫宸章疏早辞官。閒心自爱商山曲，懒听人歌蜀道难。落落朝廷醉眼中，苦缘忧国愿年丰。老臣心事如工部，只有升沈迹未同。留公无计奈公何，外国中朝属望多。此日同为太行赋，几时重和庆云歌。
佳月朗秋夜，蟋蟀鸣空堂。大火西北流，河汉未渠央。野草不复滋，白露结为霜。梁燕起高飞，云雁亦南翔。念我同心子，音形阻一方。不念执手欢，隔我如参商。寓龙不为泽，画饼难充肠。金石徒自坚，虚名真可伤。
第许同舟在，何论倾盖迟。久知饶节槩，况尔吐心期。水作弦中语，山为画里诗。莫疑深缱绻，眼底待看谁。
竹溪溪上久逃名，乘兴飘然到石城。尊酒笑谈刚匝月，肾肠倾倒见平生。云移远树千峰出，风送归帆一叶轻。福寿直将山海祝，画图持赠不胜情。
饥雀啄芳蕾，蠹苔侵碧枝。是中浑不较，刻画未嫌时。
授历逢春正，张灯是此宵。雄藩誇乐事，大运属昌朝。锡酺千家醉，含哺万姓饶。兔轮开月驭，鳌极驾星桥。律转条风至，阳暄朔雪消。宛驹来騕袅，洛浦出妖娆。队合红尘暗，香焚紫雾飘。金莲燃蜡炬，玉树度云谣。醉态欺寒浅，欢情爱夜遥。愿言歌击壤，万寿祝唐尧。
辩捷谁能不丧真，斋头一字当书绅。坐忘直欲方前哲，辞寡由来是吉人。静掩虚窗闻百舌，閒搔短发对灵椿。佩韦多少藩参意，风景闽南入梦频。
垂白商于原下住，儿孙共死一身忙。木弓未得长离手，犹与官家射麝香。
占断京华第一春，清歌妙舞实超群。只愁到晓人星散，化作巫山一段云。
地肺闻名久，崇宁请祝初。仙家岂兴废，物理自乘除。羽客论欢旧，红炉劝坐俱。斯须竟何有，聊复慰穷途。
南山有鸟，自名啄木。饥则啄木，暮则巢宿。无干于人，唯志所欲。性清者荣，性浊者辱。
明明窗色极知晚，隔岸喧阗祇掩关。上下亭台烟雨外，参差花竹水云间。从多莫剪东南柳，胜绝新增西北山。客路十年辛苦里，也容一日及公閒。
华镇移金齿，清标想玉颜。何期白雁信，又过碧鸡山。赤日酬明主，春风舞?蛮。功期班定远，早勒玉门关。
青铺碧毯何能唾，鸟语花香小雨过。幽深曲径叩禅关，支公塔冷烟霞卧。前朝石碣敞诗襟，上房仙梵发清音。坐久归路不知晚，松风谡谡来禅林。
空中人。住在高樯深閤里。书信了不通。故使风往尔。
憔悴东阳令，区区谩自疲。断无问牛智，宁受放鱼欺。俭陋交游笑，低平父老知。向来子元子，髣髴是吾师。
日出东方隈，似从地底来。历天又入海，六龙所舍安在哉？其始与终古不息，人非元气安能与之久裴回。草不谢荣于春风，木不怨落于秋天。谁挥鞭策驱四运，万物兴歇皆自然。羲和羲和，汝奚汨没于荒淫之波。鲁阳何德？驻景挥戈。逆道违天，矫诬实多。吾将囊括大块，浩然与溟涬同科。
徘徊绝顶欲何之，悽绝斜阳欲落时。烟树苍茫一怀古，低头遥拜亚夫祠。
返照澄波彻底明，江边弭棹若为情。风烟漠漠无今古，舟楫纷纷尽利名。潮落片帆归浦屿，云寒一雁过江城。孤臣放逐三千里，此去龙津尚几程。
霜清石出水分流，邂逅骚人得志秋。落日断霞增逸气，小窗低户愧英游。苦无酒量能陪饮，只有诗盟可避愁。此地何哉添此瑞，建章新识九牙驺。
大岩颙颙昂众峰，长年秀色摩苍穹。中峰独高势最雄，支牵脉贯相附庸。朝宾大明沧海东，岫云勃郁凝青红。悬崖万仞寒潭空，下有晴雪生乔松。形劳胆怯望莫穷，但觉一气浮洪濛。松摧雪冻藏蛰龙，峰颠镇以龙王宫。拥潭出云如白虹，妖魃却走年穰丰。南村北崦篁树丛，喧招巫觋挝鼓钟。苔荒怪石低复崇，嵌空欲堕疑神功。直者覆釜横列墉，森布兵戟罗群童。盘回绝顶路杳通，扳藤举膝撑心胸。嗟予北游览岱宗，太行西来连华崧。浮生万里随飞蓬，梦寐岂与当时同。虎行草偃吹烈风，苦寒侧翅号冥鸿。麻姑敬亭知几重？李谢空复遗尘踪。悲来狂呼赤鲩公，五湖烟波驾孤篷。
红稀绿暗倍无聊，百感纷纷逼此宵。蛮岭淹留春欲暮，湘门归望路何遥。疲疴自惑杯中弩，踯躅谁聆市上箫。三十四年风雨惯，凭君仍记旧时桥。
沧海临东极，稽山建国标。楼船三岛路，玉帛万方朝。旧迹开王会，清风彻使轺。如闻穷徼外，将献越裳谣。
恰则春来春又去。凭谁说与春教住。与问坐中人。几回迎送春。明年春更好。只怕人先老。春去有来时。愿春长见伊。东风约略吹罗幕。一檐细雨春阴薄。试把杏花看。湿红娇暮寒。佳人双玉枕。烘醉鸳鸯锦。折得最繁枝。暖香生翠帏。玉龙细点三更月。庭花影下馀残雪。寒色到书帏。有人清梦迷。墙西歌吹好。烛暖香闺小。多病怯杯觞。不禁冬夜长。雪消墙角收灯后。野梅官柳春全透。池阁又东风。烛花烧夜红。一尊留好客。敧尽阑干月。已醉不须归。试听乌夜啼。溶溶花月天如水。阑干小倚东风里。夜久寂无人。露浓花气清。悠然心独喜。此意知何意。不似隐墙东。烛花围坐红。缥缈飞来双彩凤。雨疏云淡撩清梦。兰薄未禁秋。月华如水流。采香溪上路。愁满参差树。独倚晚楼风。断霞萦素空。蘼芜白芷愁烟渚。曲琼细卷江南雨。心事怯衣单。楼高生晚寒。云鬟香雾湿。翠袖凄馀泣。春去有来时，春从沙际归。胭脂浅染双珠树。东风到处娇无数。不语恨厌厌。何人思故园。故园花烂熳。笑我归来晚。我老只思归。故园花雨时。冥濛秋夕漙清露。玉绳耿耿银潢注。永夜滴铜壶。月华楼影孤。佳人纡绝唱。翠幕丛霄上。休劝玉东西。乌鸦枝上啼。
潇洒轩居翠作围，遥看郁郁又霏霏。浓含野树晴如滴，乱湿山云晓不飞。綵服凝辉当舞席，牙签分映满书帷。湖波近绕阑干曲，更诧新荷好制衣。
亦恐浅深同禹穴，兼云制度象污樽。窥寻未见泉来路，缅想应穿石裂痕。片段似冰犹可把，澄清如镜不曾昏。欲知到底无尘染，堪与吾师比性源。
霖雨苍生素有怀，天心昭格众心谐。虚檐坐使翻银竹，广亩同看长翠荄。云暗蛟龙归远海，水高鱼鳖上长街。朝来送喜千家遍，却道先生语类俳。瑶阙欣闻帝宠嘉，滂沱甘雨遍天涯。溪流渺渺来千里，云气重重冷万家。尽使丰年多黍稌，也从七月咏禾麻。广文喜作襟期在，清夜长吟绛烛花。天泽从今大有年，山花野草亦欣然。馨香始信神灵格，歌咏咸夸郡府贤。谷粟豪家须落价，鱼虾近市不论钱。若将汗简书奇绩，太史文章笔似椽。桑麻精祷思冥冥，一片丹衷彻帝听。岩瀑高悬河汉白，山田深没水云青。芸窗浥润通书帙，燕寝生凉透石屏。瞻仰昊天覃化育，羽人请诵玉皇经。
昨午点滴不成霤，入夜风雨揖山来。朝看远水白于鹤，天垂野净无尘埃。槲叶缘村腻没缝，麦穗压垄青成堆。谁泼遥林十斛黛，树肥绿重山欲颓。未闻雄鸠唤逐妇，尚见岭云黏不开。雨脚肯愁未断绝，土膏正赖勤滋培。去年眼不识冰雪，沃畬坼兆生草莱。开岁屡得三日雨，天公亦闵黎农灾。破田历适不保泽，水至立涸真可哀。即今春序就垂尽，布种无地宁论栽。田家望望急如火，一雨喜遍叟及孩。短后晨坡不待沐，携犁荷把衣蓑台。上田翻车响荦角，低陇叱犊声喧豗。山人亦出行盘徊，沾衣湿屦踏岸苔。天气阴阴杂花远，晓寒嫩嫩溪风回。人烟稍出苦竹外，渔艇暗度青厓隈。顾怪水轮昨何涩，此日速似千手推。皇天助人在俄顷，欲任智力嗟难哉。不知百鸟作何语，似诉中夜厄雨雷。吾得丰年尔亦饱，尔曹莫怨翎翮摧。
树木有古意，轩窗多野情。断冈城一带，齐岸草丛生。醉骨风蝉蜕，病身沙鸟轻。惜无东野笔，琢句斗僧清。
江潮来去自有时，扁舟阁浅心如飞。岸容霜竹青照眼，春信雪梅香扑衣。天寒鄞江道路阻，岁晏钱清风俗非。故园回首二千里，落日看尽行云归。
客处偷闲未是闲，石楠虽好懒频攀。如何风叶西归路，吹断寒云见故山。
娇红淡粉逞春姿，好手移来一两枝。见说此花三十种，只消莫画醉西施。
振衣千仞上，渺渺御天风。道遇餐霞子，山回采药翁。石楼晴复雨，野径断还通。榻古荒苔没，庵残乱草封。秋云半岭白，海日五更红。恍惚闻仙乐，依稀驾彩虹。麻姑分竹叶，玉女献芙蓉。从此忘归路，优游四百峰。
山前山后僧来浴，两两三三松下行。自是眼边无俗物，老夫不浴更身轻。
惊喜君王至，西华夜启扉。后车三十乘，载得美人归。收犬海子北，放鹰海子南。驰辇且归去，今朝猎未酣。迎佛何年至，驼经事恐虚。行宫方听法，休上退之书。上马入皇城，嫖姚典禁兵。犹言恩宠薄，下马坐团营。
人生浮脆若风烟，障簏操筹亦可怜。但得樽中长有酒，不须身后更留钱。
人世情怀已索然，幸无不义入黄泉。不须永诀行相见，六十三翁能几年。
潺潺青嶂底，来处一何长。漱石苔痕滑，侵松鹤梦凉。泛花穿竹坞，泻月下莲塘。想得归何处，天涯助渺茫。
青毡非旧物，乔木岂故国。家传墨庄书，人嗣文靖德。欲知治兴衰，是系道滋熄。愚独愧衣冠，身宜亲稼穑。
东风联辔杏花旁，几载金兰道谊长。共拟人龙终作瑞，宁知玉树不禁霜。生刍万里怀封鬣，落月三更满屋梁。惆怅九京无可作，石渠今日少文章。
二月风光占一年，煖烟笼日雨馀天。清平世界藏遗老，萧散衣冠会列仙。径衬软红吟屐稳，湖添新绿钓舟便。胜游复恐孤成约，折简殷勤寄两篇。
绝顶孤峰见废关，短衣落日试跻攀。三秋豹旅方乘障，万里龙媒正满山。候雁似随乡思去，寒花将送使臣还。筹边迂薄真无补，空望伊吾抵掌间。
九锁碧阴凉，行人古道长。四山松雨过，一路稻云香。怪瀑惊危磴，残蝉乱夕阳。长安金屋好，梦不到山房。
少小追游地，今来白发新。半生羁仕路，垂老恋交亲。间阔无经月，欢娱得几春。可怜花底醉，已作梦中人。
郁彼中坛，含灵阐化。回环气象，轮无辍驾。布德焉在，四序将收。音宫数五，饭稷骖骝。宅屏居中，旁临外宇。升为帝尊，降为神主。
饯岁江梅老树边，每逢佳处辄犁然。吟风弄月成劳绩，种药移花当贸迁。心事细评无此日，春风长健有明年。更期人日连头去，酬此青蘋木末天。
薇蕨声沈旧业空，首阳何处访高踪。冰霜大地同摇落，挺立孙枝殿朔风。
江城红叶尽，旅思倍凄凉。孤梦家山远，独眠秋夜长。道存空倚命，身贱未归乡。南望仍垂泪，天边雁一行。
远壁秋声虫络丝，入檐新影月低眉。床帷半故帘旌断，仍是初寒欲夜时。
莫将消息问罗浮，蜀国芳华水上楼。曾忆东皇旧踪迹，淡云微月下南州。九英曾向上林看，晖映文章比似难。今日岭头春自好，南枝向暖北枝寒。永巷花开最胜时，每从静处见芳姿。君王去后楼东废，一斛珍珠待寄谁。孤立亭亭玉不瑕，月明沉照影横斜。生憎黄鹤楼中笛，吹瘦东风第一花。
谷风不须歌，朋友道缺绝。请歌伐木诗，歌罢听吾说。汉朝儒宗系，今代侍臣杰。甘泉久论思，阳羡小休歇。郊园谷幽幽，乔木覆清樾。百禽鸣其间，相唤极可悦。坐令公感慨，朋好苦难结。不如侣荆溪，迥与世情别。淡乎若无味，了不见凉热。是以乐从之，诸峰况罗列。赵侯有能事，短纸藏曲折。更作陶渊明，飘飖弄明月。
夜飞鹊，夜夜把人惊觉。残月侵墙犹未落，风吹铃动索。不是鸳衾常薄，拥枕难教梦著。梦里落花飞燕掠，罗裙宽几约。
大父平生友，惟公意莫违。山嵇欣月托，张许竟同归。光岳留英笑，阳秋见是非。终天臣子泪，今日重沾衣。试手闻弦化，焦头谕檄驰。鹏方从海运，鳌已戴山移。虚哭玄元庙，还赓鹫岭诗。寥寥岛中客，不负故王知。
檗山养子忒婆心，斫了摩挲不惮勤。悖逆儿郎浑不顾，钁头掣得气凌云。
舟人曾记得吴侬，煮粒烹鲜别有功。好是閒为江上客，随船还见卖鱼翁。
几历沧桑劫，孤留赤嵌城。有人谈往事，到此悟浮生。地迥云山阔，时平烽火清。不妨残堞上，高枕听潮声。
胡不归哉。喜仲蔚、蓬门客到长开。茅檐月出，数湾渌水萦洄。此君谁伴，篱边还种，老菊疏梅。惟此事，便一生足了，浊酒三杯。自称烟波钓叟，泛溪南小艇，独与予偕。红鳞网得，白堕方沽，紫芋初煨。望皋亭如带，平桥外、人醉蒿莱。渔蓑侣，向五湖争长，终让于思。
不见乘舆幸集灵，未央前殿敝云屏。中官传得君王旨，竟召儒臣讲六经。
莫漫谈吴事，吴中佳事多。天高震泽网，发细虎丘歌。只是官无那，由来谷喜过。莫釐与緸缈，双峰孰嵯峨。
云气愁人故不开，风吹雨脚著莓苔。筦弦倘是邹子律，唤取春晖次第回。
纵无渭水周家望，合有严陵汉室光。
孟夏日南归，马耳竖迎风。急雨不及避，断霓明向东。古城汝水傍，化俗寄我公。君今去拜庆，酥酪美将同。
公之德业天下重，四海万物思坏垆。太平之策未全发，先朝请老叩帝居。天子只欲励薄俗，不惜一夔从二疏。公持俭节出天性，下建万世清风孤。归卜睢阳旋营第，栋宇仅足容妻孥。自此閒燕何所乐，非丝非竹非歌壶。经史日与圣贤遇，参以吟咏为自娱。兴来弄翰尤得意，真楷之外精草书。因书乞得字数幅，伯英筋肉羲之肤。字体真浑远到古，神马初见八卦图。精神熠熠欲飞动，鸾凤鼓舞龙蛇摅。天姿瘦硬斥俗软，狂藤束缠岩松枯。中含婉媚更可爱，十葩万萼争春敷。开合向背一皆好，造化欲衒天工夫。张旭虽颠怀素逸，较以年力非公徒。公今眉寿俯八十，老笔劲健自古无。固知大贤不世出，百福来萃相所扶。公之佳婿苏子美，得公一二名已沽。矜奇恃俊颇自放，质之公法惭豪粗。乘欢捧以示僚属，一坐耸骇叹且呼。便欲刻石传不朽，荒边匠拙无人模。归来一一戒儿侄，秘重世与家谍俱。重巾密橐置吾室，宝护直比骊颔珠。神物孰敢容易探，电雹霹雳来须臾。
南山落落千尺松，干云蔽日摇青葱。盘根错节岁月古，龙吟虎啸号悲风。北山文杏中梁栋，我材臃肿非世用。脩枝细叶幸有馀，赪肩大束那辞送。承以高竹青扶疏，置君宽闲之玉除。倏如乱云驻车盖，恍似广庭张拂庐。垂头塌翼下孔翠，张鳞摆鬣来鲸鱼。穿空入隙清飙吹，疑有万壑哀声随。羲和按辔不驰骋，炎官火伞将安施。朅来投荒近循海，日坐板屋如蒸炊。南山苍官怜我热，遗我七鬣千孙枝。但令脩干青青多，温风烈日如予何。
卢老无端飏下柴，碓头舂出古菱花。恶声千载成狼籍，养子谁人解克家。
皇条俊茂，帝系灵长。丰功叠轨，厚利重光。福由善积，代以德彰。严恭尽礼，永锡无疆。
曾见吴王歌舞时，遗台废苑不胜悲。春风雁啑菰蒲叶，夜月乌啼杨柳枝。有客买舟寻范蠡，无人穿冢近要离。馆娃宫外繁花发，游女长歌白纻词。
上如跻云下临渊，乱石当道如防贤。遥看一鸟转绝壑，鸟已烟沉吾木末。晚风吹雪作云飞，山中更添一尺泥。岁华如此犹浪走，梅花思人越消瘦。
萧萧野寺碧梧秋，共溯澄江试一游。弱竹旧曾调六管，梦魂今古断舒州。高低树色藏云阁，远近春帆起白鸥。欲向定心泉上酌，不堪尘土日相蟊。
长门花泣一枝春，但保红颜莫保恩。翠辇不来金殿闭，月明花落又黄昏。
背郭名园一径幽，佳人同载大堤头。千花别浦犹呈艳，万叶平湖尽报秋。夹岸轩车红雾袅，飞空弦管白云流。沙棠后夜仍堪共，方外无劳问十洲。
二年海角寄东城，岁久移居亦有情。去路山川嗟我远，旧时风月为谁清。一廛受地今难继，三径怀归久欲耕。何日山林有茅屋，百年无复问功名。
兵力无如刘宋强，励精政事数萧梁。何因不享百年祚，酖毒山川是建康。
万鳞寒皱碧天纹。海气淡黄昏。沈睡鱼龙不醒，玉箫吹裂哀云。重帘掩梦，曲栏凭晚，又负芳樽。风雨无人管得，飞花试与敲门。
湛湛龙池景，轻航日晏寻。锦凫回断岸，翠筱郁孤岑。楫晓天平渡，容秋镜忽临。菱歌隔前浦，饶得助清吟。
蔽径浓阴换眼明，得清凉处月初生。当眉几照秋前醉，负手一为竹下行。更点新茶宜客坐，试搜幽句答虫鸣。流连愈觉成凉味，拚与旁人笑此伧。
燕语花飞正断魂，黄金枉费赋《长门》。凄凉莫恨婵娟误，不嫁呼韩即主恩。杨花风散满池塘，倚槛看来暗自伤。红粉争如风里絮，化萍犹得傍鸳鸯。
君辞旧里一年期，艺至心身亦自知。尊尽离人看北斗，月寒惊鹊绕南枝。书回册市砧应绝，棹出村潭菊未衰。与尔相逢终不远，昨闻秘监在台墀。
只记来时节。又三年、朱炜过了，恰如时霎。独立薰风苍凉外，笑傍环湖花月。多少事、欲拈还辍。扶木之阴三千丈，远茫茫、无计推华发。容易过，三十八。此身待向清尊说。似江头、泛乎不系，扁舟一叶。将我东西南北去，都任长年旋折。风不定、川云如撇。惟有君恩浑未报，又故山、猿鹤催归切。将进酒，缓歌阕。
伏枥日已久，桃花减却春。是谁能相尔，非老不骄人。梦入千军劲，心飞万里频。以兹劳在抱，愁似怯风尘。
泛梗飘萍逐水流，故人书到正霜秋。扶颠拯溺多迂论，问舍求田更拙谋。辇道凄凉沙碛外，钩陈寂寞楚江头。
白日偏催处，黄金欲尽时。侈心都用了，始得一开眉。
回窗无语堕风花，玉匣纤尘闭月华。已识琵琶流怨久，何须今日怨琵琶。
种田不收一年事，取妇不著一生贫。风吹白日漫山去，老却郎时懊杀人。
雁荡天台且未堪，春潮能许挂江帆。空山十丈丹厓里，一个痴人一草庵。老拙元无半寸长，逢君不语只空狂。白头静里焚香坐，长记移舟过溧阳。
藻荇连江水曲欹，败荷一角听风吹。悬浮终日静如梦，仰首时看白鸟飞。三五垂杨向水低，斜风细雨满秋堤。想应日旰鱼虾饱，隔岸禾鸡自在啼。攻城守土两贪婪，冷淡桐江正刺船。可笑磻溪姜老朽，一竿只欲钓江山。
天色乍晴乍雨，时序轻暖轻寒。生身有窍有孔，姓名非利非官。
辛侯三月赴闽中，细雨轻帆飏北风。快阁矶头不相见，独留诗句上崆峒。
赤日炎炎烧八荒，田中无雨苗半黄。天工不放老龙懒，赤电驱雷云四方。琼瑰万斛写碧落，陂塘池沼皆泱泱。高田低田尽沾泽，农喜禾无可槁伤。我皇圣德布寰宇，六月青天降甘雨。四海咸蒙滂沛恩，九州尽解焦熬苦。倾盆势歇尘点无，衣袂生凉罢挥羽。江上数峰天外青，眼界增明快心腑。炎热一洗无留迹，顿觉好风生雨腋。纱厨湘簟爽气新，沉李削瓜浮玉液。傍池占得秋意多，尚馀珠点缀圆荷。楼头月上云散尽，远水连天天接波。
镜里花枝折未成。水中莲子动分明。慵红闷翠转盈盈。多恨崔徽浑似画，倦游司马苦关情。几时怀抱属卿卿。
一身远客逐戎旌，落日萧条望古城。渐近碛西无水草，北风沙起橐驼惊。
自古谁无死，英雄岂不知？望陵歌舞歇，还有梦来时。
中权临楚路，前茅望吴云。冀马依风蹀，边箫当夜闻。
博士今儒彦，遥知讲席重。汝宜束脩往，吾亦执经从。
苏子昔未遇，发箧夜读书。徒工揣摩术，讵有仁义图。游说一见行，咄尔乘高车。仗节返乡井，翕嚇惊庸愚。父母拥帚迎，亲戚伛偻趋。富贵徒自矜，竟尔身首殊。七尺既莫保，寸舌终何如。
三月花如薝卜香，霜中采实似金黄。煎成风味亦不浅，润色犹烦顾建康。
二水城南路，谁人处士家。不为轩冕累，尽洗市廛华。庭立竹千个，墙留梅数花。吾庐归未得，对此重咨嗟。
春归江上最思君，啼鸟邻家怅薄曛。今夜可知明月里，冷香喷醒一窗云。
末路词人剩草莱，兰台门望楚骚哀。千秋功罪缘乡党，一卷文章见史才。生有琵琶能击客，死馀腰鼓只封埃。漆河一夜潺潺水，呜咽疑从北地来。
愚公移山骨成丘，精卫塞海徒怀忧。岂知天台万壑里，一夜绝险成安流。筑堤回波谁始谋，艾斋老人今白头。老人头白何所求，名与此水俱千秋。
空江烟雾里，渺渺望中赊。雪拥潮头白，风飘雨脚斜。乱蛩鸣岸草，一雁宿汀沙。梦里闻歌处，篷窗近酒家。
交互明中暗，功齐转觉难。力穷忘进退，金锁网鞔鞔。
断云漏雨。依约西山暮。风定樯高须小住。不忍带将春去。此行抑有求欤。青衣拟问平都。万里一钩新月，相忘常在江湖。
观文学士留都守，中常侍门如役走。玉延厥篚二十五，谨书名衔细看丑。推而上之何止此，牢耶石邪犹八九。嗟哉膏血出生灵，割剥乃饷无须口。仲华拜衮虽有年，宋璟李鄘曾愧否。乐全见事何其微，义勇固应如此厚。翰林未用汝脱靴，不知何为勤洗手。
万国尽朝宗，天门发鼓钟。楼成五干鹊，阙是两芙蓉。赋待凌云荐，书堪计日佣。不如随仗马，犹得近飞龙。
雨露滋万卉，枯荄转苏融。心苗一寸槁，生死天无功。何以资灌溉，古人书丛丛。开卷若有得，灵芽逗春风。化机偶长养，结撰天葩红。柰何忍就萎，委折如秋蓬。万物随波荡，金石止不流。奇文中有骨，耻与世沈浮。精意渺六合，真气横九州。敛之行墨间，融结为珠镠。君看周秦制，历劫乃常留。士无不朽志，安用文章求。庚桑处畏垒，武陵逢桃源。叩其所以然，十九皆寓言。岂知胸次旷，豁然见吾天。达人所投足，自成一山川。无心远尘累，有情生世缘。浊流胶扰中，何必有神仙。
沃土耕耘暇，无营不散襟。寻僧过寺惯，拾菌入云深。遐契岩栖境，閒生泉壑心。柿丹秋有信，将拟踏霜林。
霁野收云雨，长光架一条。娲天初补石，乾鹊早成桥。日驭迷黄道，仙梯接绛霄。谁能乘六气，万里信扶摇。
新酒秦淮缩项鳊，凌霄花下共流连。别来客邸空翘首，细雨春风忆往年。寒灯孤对拥青毡，牢落何如似客边。却忆花前酣后饮，醉呼明月上遥天。客里逢春一惘然，梅花落尽柳如烟。无情最恨东来雁，底事音书不肯传。
白昼风雷过，城波静碧沙。湿云翻抱暑，西日半笼花。元礼舟堪并，邹阳赋更嘉。同游仲蔚宅，杯酒重年华。
江山万万岁，大人患得失。杞国本无事，寡人宁有疾。人间止维三，天地恒守一。千秋归同梦，高谈休扪虱。
尚忆读书处，青毡坐寂寥。窗留山吐月，桂冷露含条。抱膝吟良苦，旷怀思更超。圣贤相晤对，云路不知遥。
钟鼓喤喤，威仪将将。温恭礼乐，致享曾皇。迈德垂仁，系轨重光。天命纯嘏，惠我无疆。
湖南更寄岭南身，祷雨雷塘泽四民。何物多情慰枯柳，信他山水不欺人。
我居在城府，再至俄二年。岂无山水心，可奈簿领缠。今晨偶乘兴，适此宾从贤。零雨洗骄阳，谷中听流泉。凭高快远览，正见江浮天。至人本无心，与我常周旋。谁云唤不应，汝意自不虔。麦陇稍已滋，横水涨微涟。佳城倚华表，拱木埋貂蝉。暮过草堂寺，借榻聊暂眠。不复闻怨鹤，茅檐但连延。归路践落日，群峰郁相先。回风送远响，墟里生晚烟。吾庐怅何许，东望良慨然。
卿云烂冲霄，祥景启大罗。紫微穆虚皇，太清为我家。锵锵八琅璈，和以希夷歌。一气但浮衍，至道良不颇。頫观区中缘，蜉蝣竞春华。夭浊不自爱，真意其如何。
刘项都归梦一场，鸿门今是小农庄。主人揖客庭隅坐，笑说朝来割麦忙。
千官车马阊阖来，昼漏始上阊阖开。峨峨左右升龙进，昨夜雪飞云作堆。殿前冠剑鱼鳞立，东风入仗旗脚回。黄钟一奏宝扇掩，玳帘卷起香雾排。鸣梢未尽霹雳响，翠辇已退黄金阶。圣人端冕御法座，大乐旅作声和谐。群公抃蹈丹墀下，尚书奏瑞四夷怀。乘舆却入更衣閤，通天绛袍升玉榻。百拜称觞万岁闻，两廊赐食簪裾匝。曲传大定舞缀疏，波旋烟敛饬宫车。卫官解严多士退，日光停午气象舒。吴君才笔天下杰，归来作诗传石渠。石渠秘邃无凡愚，石渠酬唱皆严徐。我惭短学复在后，收拾掇弃聊以书。
蝉蜕岩间果是无，世人妄想可怜渠。有方为子换凡骨，来读晦庵新著书。
黄金千，白璧双。东燕市，秦舞阳。西咸京，张辟疆。舞阳言死即死耳，执策驱之类犬羊。辟疆任智持两端，为虎傅翼加之冠。汉廷诸老失措手，大节为之久不完。英雄俯仰伤今古，成败论人何足数。我今绝交谢少年，西山拂石卧秋烟。丈夫未遇亦徒尔，渑池奋翼龙鸾鶱。由来万事付天道，为蛇为龙身已老，结屋青厓傍林鸟。
洗尽妖氛喜乍晴，风生万马四蹄轻。天时人事俱相契，敢有纤儿更弄兵。时巡中外已欢呼，那值天晴喜浴凫。路上捷音良可庆，王师所至若摧枯。三分春色二分过，那更连宵风雨多。试向园中问消息，不知还尚有花么。
秦城旧来称窈窕，汉家更衣应不少。红粉邀君在何处，青楼苦夜长难晓。长乐宫中钟暗来，可怜歌舞惯相催。欢娱此事今寂寞，惟有年年陵树哀。
国家省闼吏，赏之皆与位。素来不知书，岂能精吏理。大者或宰邑，小者皆尉史。愚者皆混沌，毒者如雄虺。伤哉尧舜民，肉袒受鞭箠。吾闻古圣王，天下无遗士。朝庭及下邑，治者皆仁义。国家选贤良，定制兼拘忌。所以用此徒，令之充禄仕。何不广取人，何不广历试？下位既贤哉，上位何如矣。胥徒赏以财，俊造悉为吏。天下若不平，吾当甘弃市。
十年相约谢风尘，天地无情陨此人。乱世逃禅聊解脱，衰年哭友倍酸辛。关河泱漭连兵气，齿发苍浪寄病身。泉下有灵应念我，白杨孤冢亦伤神。
不谓一子墨，忽成三客卿。君家好兄弟，鼎立并驰名。
瞻云日怀归，及瓜法当代。喜同绦鹰掣，翻作风鹢退。誓言不可寒，幽赏夙所爱。但恐彼上人，雄辨费酬对。
此中洗面泪痕多，伏枕空持断袖罗。北地自工操井臼，东屏何敢按笙歌。羊车历鹿声初杳，雁柱参差调未和。莫劝春江桃叶渡，真花还恐易摧柯。
又是同云酿雪天，猧儿嫌冷唤愁眠。为郎憔悴有谁怜。檀板倦翻金缕曲，绣衾虚费水沈烟。不应忘了过新年。
已是逢人少，那堪夜更幽。水光清不冻，月色冷如秋。未熟还家梦，旋登过驿舟。经由虽快意，老病却宜休。
田头赫日曝肤赪，微智能令庇荫清。竹股合编深可覆，箬胎层布薄还轻。制成龟背兼龟兆，俯作鹤躯如鹤行。南北薅锄人得此，随身长若片云生。
二月草堪爱，一番芳意还。远迷天泱泱，低隐雉斑斑。细雨鲜原润，东风古道閒。王孙归定否，持问桂枝山。
何处盐山此故林，青天开眼白云深。有君理固难言去，无母臣谁得至今。一代明良终我念，百年忠孝是公心。显扬要识乾坤妙，万古皋夔万古参。
似梦如云，堪怜聚散，魂销烟雨汀洲。见锦帆高举，去也难留。可惜酒浓春暖，阳关唱、一霎成秋。黯然别、无言有泪，半晌低头。休休。归期知记否，枉自凝眸。叹凤箫声远，空忆绸缪。惟是多情月姊，应照我、两处悠悠。悠悠处、柔肠宛转，寸寸离愁。
柳色新池遍，春光御苑晴。叶依青阁密，条向碧流倾。路暗阴初重，波摇影转清。风从垂处度，烟就望中生。断续游蜂聚，飘飖戏蝶轻。怡然变芳节，愿及一枝荣。
剔起灯来是火，历劫无明照破。归堂撞见圣僧，几乎当面蹉过。
春风吹诏落天涯，喜听君荣及盛时。桂籍功名知自取，云台事业旧相期。骐驎有力争千里，燕雀无才寄一枝。士稚果能先越石，苏秦应欲愤张仪。十年共力诗书学，万里相期将相科。白屋自知难掩抑，青山聊得慰蹉跎。宠荣未有如君早，衰病争加若我何。灯下无人知此意，独鸣寒剑一悲歌。
终是千年鹤，今先返旧城。到家人尚在，入洞云来迎。紫气莫西渡，青山留震盟。野夫惭尹喜，却办候关情。
汝家有子兰，诗体能入选。尔后岛可辈，往往以律变。选律固无择，语意忌庸浅。大音尚和平，至味贵悠远。归欤事斯语，妙理千万变。欧称九僧今不见，退之拟过红楼院。
半叶萧萧夜雨侵，又将残梦寄浮沉。更阑始觉原为客，岁去难酬未了心。敝絮两重支暗漏，寒风十里到孤吟。华亭渔父吾尤尚，芳迹何年得并寻。
瑶池遥遥何处所，乃在昆崙之颠、阆风之阻。琪花瑶草四时春，白鹤青鸾日翔舞。西王母，家上宫，乘游云，蹑飞龙。时来池上燕仙客，倒影幻入龙绡中。綵衣退直下金銮，门前车马来翻翩。入门一笑把春酒，却道画里如堂前。陶家亲，孟家母，图史流传俱不朽。不知当日寿堂前，还有人如画中否。画中堂上竟谁真，神仙要是古贤人。不须更问瑶池路，再住人间六十春。
高楼昨夜西风转，耿耿银河云叶卷。擎空皎月弄婵娟，领略溪山堪指点。秋光次第磨青铜，一味清凉袭庭院。遥知天外鹊桥成，织女牛郎会佳燕。凭高翻忆凤楼人，慇勤乞巧陈芳奠。可堪目断心旌摇，砌成幽恨无人展。促樽欣得莫逆交，脉脉閒愁凭理遣。清狂举白话平生，午夜香燃残宝篆。凄凉此际忆年时，烂漫琼楼兴不浅。
禅心直以山为体，不与终南捷径同。吟久白云生曲槛，定回明月在前峰。子牙钓石临溪古，博望槎源与汉通。自有山灵回俗驾，几人于此得相逢。
联事当年在海隅，再遵南尾笑言摅。尚怀拥鼻胡床语，每寄论心尺素书。松籁舞风鹰隼后，蒲团附火雪霜初。应怜别久愈无味，茅塞如今拟荷锄。
无限离情酒重倾，送君长啸暮云平。巍峨再见新明阙，带砺犹然旧汉城。幕府风清初握箸，将星云净正当营。十年养就芙蓉剑，此去应知好发硎。
家隶镶黄旗，名著纳兰籍。莲花是化身，降作京华客。雏凤啭新声，辅仁初拔戟。发轫便轶群，驼庵常啧啧。南下已传衣，西游再展翮。历劫见真如，功成在开辟。嗟尔前贤书，妙论总难释。言简同无文，行远意恐隔。良工善择器，不囿绳与尺。此玉费琢磨，更取他山石。大道无东西，奇正各有益。庖丁运牛刀，指麾皆中隙。东坡抚髯叹，梦窗手加额。静安如有灵，海宁起潮汐。自从一苇来，所至设讲席。授受并忘年，谈艺每竟夕。非好为人师，但愿振文脉。廿年张一军，构厦赖老柏。仁者靡所求，方寸自安适。中寿望期颐，神采仍奕奕。予生愚且晚，何幸得亲炙。愿我小子行，长沐君子泽。
湖海有士豪不除，坐客下床初若无。霜澜洗出不埋魄，十里但见陈公湖。英雄身外亦何有，要使憎勿迁储胥。彼羞杖晚唾远者，似不名与天年俱。
楼前山气日氛氲，偶为看山一访君。下榻微风吹石壁，当歌明月出江云。断鸿远向沙头落，孤磬低从树杪闻。祇道避喧非避世，他时休勒稚圭文。苔径云泉松十寻，风回众壑自龙吟。谢家群从多诗兴，苏岭高人发笑音。树色夹城春雨暗，江光吞壁夕阳沉。生涯卒岁浑疏豁，望逐金茎使不禁。翠微丹壑倚疏楹，散帙焚香岂世情。吟罢独看河岳色，客来同听桂松声。三春帘捲城云入，半夜窗临海日明。拟把钓竿终远去，即凭高阁瞰东瀛。
碾碎青山，呼来白日，今朝我是闲身。乔木藏村，绿阴密隔街尘。千秋杜甫讴吟地，有百花、潭水粼粼。笑匆匆、几树成蹊，桃李骄春。挥杯更劝白头侣，况江山信美，风物长新。老子婆娑，临流还岸纶巾。男儿溺死心犹壮，仗酣歌、答谢良辰。倩东风，唤起梅花，迟我江滨。
轻雷入树惊花魄，白浪浮空涨水脂。
离肠如乱丝，欲解纷无绪。别话似泉源，衮衮日夜注。几年见君文，万里偶相聚。一日不易得，矧兹寒暑度。孤云向北飞，三凤各南骛。人生类泛梗，后约亦何据。伤心璧池东，尘土暗归路。凭高极远目，不见篮舆去。君如千里驹，奔放尤难御。强使就检绳，不入驽骀步。何当宴瑶池，定欲求飞兔。盐车未可嘶，俛首且羁馵。余生易语言，开口初莫虑。一从摩诘游，便省默默处。何时遂携孥，入隐高山雾。招君贤昆季，静坐契深悟。浊醪聊共倾，清境烦君赋。况有林下人，解道因风絮。
雨气入古屋，薄帷生夜清。想君拥鼻坐，端学苦吟生。泥深欺我马，归卧日半楹。浩然有奇想，非子定谁评。
关东堂堂。二申两房。未若二梁。环文绮章。
春草江门绿两涯，隔江人唱浪淘沙。好春刚到融融处，细雨初开淡淡花。僻地岂堪留客久，连床端合拜君嘉。明朝爱得酕醄别，笑脱藤蓑付酒家。
缧绁南来若有得，语音充朗貌颜和。萧寺候逮四十日，御制披观三两过。方窥大道萃皇祖，果觉殷忧增慧多。百步衡门亦可入，为彰法纪荅恩波。
敛笑防疑意绪谐，背人佯不隐红鞋。分明簇蝶低鬟畔，认得花纹细股钗。
晨起火云生，棋罢珠帘午。暗送墙头夜合香，粉蝶双飞去。汗滴透罗衣，手倦挥纨素。乍喜风来似故人，几点榴花雨。
晨色动征衣。疏钟隔翠微。小蓬莱、烟树高低。潮去潮来吴越恨，江上月，故依依。人老昔游非。愁多春梦稀。旧相思、重见无期。苏小门前杨柳树，应折断，最高枝。
江山虽有馀，亭榭苦难稳。登临不得要，万象各偃蹇。惜哉垂云轩，此地得何晚。天公争向背，诗眼巧增损。路穷朱栏出，山破石壁很。海门浸坤轴，湖尾抱云巘。葱葱城郭丽，淡淡烟村远。纷纷鸟鹊去，一一渔樵返。雄观快新获，微景收昔遁。道人真古人，啸咏慕嵇、阮。空斋卧蒲褐，芒屦每自捆。天怜诗人穷，乞与供诗本。我诗久不作，荒涩旋锄垦。从君觅佳句，咀嚼废朝饭。
浪传兵气到藤萝，长者仍携枕簟过。万事酒边增磊砢，一镫林外忽江河。交论颍汝英雄见，诗话源流正变多。欲问妙香行乐否，樱挑落尽奈春何。
人天末。绿肥红瘦和谁说。和谁说。故乡樱笋，他乡风月。闲庭春去愁还结。脆圆荐酒酴醾节。酴醾节。此时此景，一般伤别。
秋枝如残人，颜色先憔悴。微寒吹已空，性命一何脆。宁当记畴昔，葩叶相妩媚。岁行谁使然，好杀岂天意。
静养千年寿，重泉自隐居。不应随跛鳖，宁肯滞凡鱼。灵腹唯玄露，芳巢必翠蕖。扬花输蚌蛤，奔月恨蟾蜍。曳尾辞泥后，支床得水初。冠山期不小，铸印事宁虚。有志酬毛宝，无心畏豫且。他时清洛汭，会荐帝尧书。
诗情牢落不堪裁，人物风流愧玉台。门外寂无肥马到，枕边剩有好山来。年华滚滚身如幻，世事胶胶眼倦开。拟把馀生寄江海，沙头鸥鹭莫惊猜。
春色梅边透。正东风、暗香乍送，为先生寿。屈指悬弧千载下，卌日东坡之后。况词笔、公家素有。门外池塘澄鉴影，步晓堤、残月歌杨柳。观河面，不曾皱。金陵往事空怀旧。但赢得、庾信江关，小园新构。卅载寓公坛坫主，恰似小仓山叟。更告存、达观同口。七十古稀吟杜句，问寻常、酒债清偿否。休再念，黄垆友。
秘精精。满盈盈。密扣金关逆上行。玄珠颗颗倾。内灵灵。外明明。内外相交一点星。飞腾上玉瑛。
高台直上接青云，一啸晴空十里闻。天上神仙平地有，群儿何事醉尘氛。
山鸡唱。少年中夜心悲壮。心悲壮。世间何事，不来眉上。迷途未远奚惆怅。五湖烟水春摇荡。春摇荡。谁知平地，拍天风浪。
到处看人白眼双，可能健笔巨如杠。三千里外虚縻禄，二十年前学问邦。吟耸肩山朝易倦，愁翻心浪夜难降。令人羡杀陶元亮，一枕清风卧北窗。
草没离宫旧路赊，锦帆曾说到天涯。孤城日暮东风急，落尽当年綵树花。
日暮行湘水，春深别上都。系舟南斗近，倚剑北云孤。骨肉千行泪，风尘万里躯。王孙江上草，何处采蘼芜。
莳兰西窗下，萧艾病其根。白露堕秋夕，美恶两不存。寂寂芳畹空，离离幽佩昏。物各信所遭，此意谁与论。
卤簿指西州，都人助绋讴。白鸡亡谢傅，黄石葬留侯。雾薄旌铭惨，风长骑吹愁。神华何处所，流恨满山丘。
浪平山接影，山尽树回根。
人间天上事如何，谩道黄姑别恨多。自有鹊桥通碧落，不教织女隔银河。彩云结绮成华幄，玉露凝珠坠锦梭。从此星垣罗袜敛，岂烦岁岁久淩波。
蛮子朝，泛皮船兮渡绳桥，来自巂州道路遥。入界先经蜀川过，蜀将收功先表贺。臣闻云南六诏蛮，东连牂牁西连蕃。六诏星居初琐碎，合为一诏渐强大。开元皇帝虽圣神，唯蛮倔强不来宾。鲜于仲通六万卒，征蛮一阵全军没。至今西洱河岸边，箭孔刀痕满枯骨。谁知今日慕华风，不劳一人蛮自通。诚由陛下休明德，亦赖微臣诱谕功。德宗省表知如此，笑令中使迎蛮子。蛮子导从者谁何，摩挲俗羽双隈伽。清平官持赤藤杖，大将军系金呿嗟。异牟寻男寻閤劝，特敕召对延英殿。上心贵在怀远蛮，引临玉座近天颜。冕旒不垂亲劳徕，赐衣赐食移时对。移时对，不可得，大臣相看有羡色。可怜宰相拖紫佩金章，朝日唯闻对一刻。
居士何如者，谋生拙且慵。三閒茅屋地，一半木芙蓉。独立抱明月，幽思向绝峰。近来车马过，已报去为农。
客从远方来，遗我齐纨素。拂拭生光辉，洁白谁不慕。兰茝散馀香，犹绕来时路。什袭谨闭藏，不使缁尘污。尘污尚可浣，但恐色非故。客从远方来，遗我五色线。文采拟云章，光华自相炫。愧非补衮才，对此徒增羡。搔首一长吁，中心更踌躇。置之筐箧间，复恐应时须。客从远方来，遗我伯牙琴。伯牙绝其弦，叹息无知音。秦筝既啁哳，齐瑟伤哇淫。赖此峄阳桐，可以宣我心。我心句不欺，岂无钟子期。客从远方来，遗我欧冶剑。光芒照胆寒，妖魅肃以敛。忆昔初铸时，比之雄与雌。如何中路间，雌雄各分飞。矫首望天末，云树何离离。客从远方来，遗我双明珠。明以喻妾心，圆以敦佳期。韬以文锦段，出入与之俱。含情一披阅，泣泪沾罗襦。珠光恒不灭，佳期复何如。客从远方来，遗我双明珰。明珰何足贵，惟德在无忘。德音日已遐，妾心悲且伤。不惜岁华晚，所伤鹙在梁。我愿君所赠，化为鸳与鸯。朝夕不相离，飞飞绕回塘。
一饮清泠体便轻，绝知真液是长生。归来世事都忘尽，惟记白云堆里行。
入眼香螺一点青，漫从梳洗认湘灵。黄花已谢三千本，白鸟还余四五声。云影散，雪涛惊，巨鱼腾绰不胜情。孤舟自泊芦湾里，静看银蟾缓缓生。
小小溪堂雪覆檐，梅花枝上玉纤纤。山头月落人初睡，猛虎一声风满帘。
菊粲粲兮东篱，莲的的兮西风。是皆不受夫一尘之染，而特立于九秋之中。予固喜其洁清而自全，亦以观其笔之妙而句之工也。
苍莽岭云在，飞腾千里俱。风高唐以上，骥老海之隅。若许随鱼尾，终期得蚌珠。南郊晴好日，杖起饮茶无。
客路寻常江海上，春光强半雨声中。习池无酒醉山简，莲社有心期远公。香烬旋温婆律火，茶烟轻飏石楠风。不因二仲联诗至，安得从容一笑同。
忆昨困炎蒸，衣单犹欲裸。秋气凉，饮可读亦可。稍久罄瓶罂，猝难致肴果。亦欲理蠹卷，未易启涩锁。刚肠恶充饫，病骨嗜慵惰。饥渴已两忘，岂较立与坐。前除水满池，有亭窄如舸。颓然一钓翁，照影愧巾裹。鱼负密萍行，蛙升侧荷堕。蛬蚻韵凄锵，螽蜢跳细琐。函灵各肖形，品物一何夥。气动不自由，孰非大专播。沮洳伏污湿，粪壤孕么么。诏以南面王，岂复知忖揣。私独念横目，识性异螟蠃。何谓等逍遥，弗更诹坎轲。市斛?翔踊，旅邮欠贴妥。门楗敬逋篱，岸阁子美柂。钧天奏万舞，遑恤下民瘅。排阊宜一叩，有客答曰叵。腐儒丛百忧，曷不自忧我。
急雨不闻枝上莺，春风祇度管弦声。花梢日拥千兵出，柳叶低遮五马行。
回环水面碧于蓝，晓夕清虚万象涵。佳趣不容为独揽，史君横彴在亭南。绿萍漂合旧根斜，独恨来迟过了花。不见离披照秋水，尽依名阁作馀霞。两行对植接低圯，弱质毋嫌费壅治。十月绿阴犹满径，也胜蒲柳望秋衰。嵌空寻尺立池津，池北池南孰可邻。草树自羞还自笑，凋荣一节任天真。
两年风雨为民愁，那得偷閒物外游。谁谓秋鸿留爪甲，吴侬一稔展眉头。每谒祠堂憩虎邱，山僧煮茗雪花浮。陆泉便作曹溪会，引得清风话未休。
紫霞碧树绕沧洲，满目江山入画楼。想得楼中宾客散，携琴还载木兰舟。
前村深雪里，天意不教迟。玉色复何异，东风万古吹。阊阖春风起，花开次第新。拂墙花树动，疑是弄珠人。素面凝香雪，孤根尚惹苔。春风有馀力，一一为愁开。上苑春何早，百花犹未知。逢春多霰雪，玉性肯磷缁。雪中多日静，春富野人家。废苑荒堤外，谁知改岁华。岁晚树无叶，攲花半在池。水光斜漾月，忆在故山时。自入春来早，梅花处处妍。几家深树里，只怕晚风颠。高枝分晓月，花发蝶先知。野渡冰生岸，清香可赠谁。孤灯然客梦，疏雪乱梅花。忆昨经过处，乡心月满沙。众芳春竞发，阴砌雪花残。独树临江古，犹疑画上看。官历春犹浅，夜寒霜满枝。欲消冰似雪，明月不须期。客路逢人少，春城不尽头。无风花自落，何处避春愁。几夕疏林下，山花慰客心。哀猿自相叫，惟恐暮云阴。高樯起行色，带月过江村。逐吹梅花落，无言只断魂。闰年春过后，众树碧光鲜。已瘦梅枝影，关心又一年。冬暖梅花早，前庭如月辉。北人归欲尽，不用惜花飞。雪气冲帘入，天寒白屋贫。不知园里树，先结日边春。春宵多旅梦，轻醉不成乡。静室帘孤捲，花间暗断肠。近舍新为圃，春梅避石开。风兼残雪起，诗思涩难裁。忽见寒梅树，西陵西又西。可怜枝上色，归路莫相迷。野蝶难争白，芳香散着人。风光人不觉，寒气日通春。万仞冰梢折，春回客未归。黄昏掩门后，教熨看花衣。寒雪梅中尽，纱窗薄似烟。怨魂迷恐断，多是晚风前。旧国迷江树，羞将泪对花。老魂招不得，明月落谁家。东风吹暖气，花泛晓光鲜。破月斜天半，垂藤压树偏。梅花今正发，折尽向南枝。相送河梁晚，春风动柳丝。深居白云穴，幽意满山楹。风递幽香去，何人识此情。自爱新梅好，相欢得几回。来年又相见，先发映春台。花落青轩树，山僧带雪期。荒阶罗叠藓，未远剩相思。寻芳愁路尽，山寺始花开。独上高楼望，伤春不易裁。寒尽梅犹白，春光几处偏。娇莺解言语，不是怨流年。常恐韶光晚，繁花已满林。花心愁欲断，月冷洞房深。碧落风烟外，正朝发早梅。散空香郁郁，应为剪刀催。懒成真似病，山妓笑酣歌。花落煎茶水，疏丛蝶未过。林间明见月，深户映花关。想像吹箫处，空寻伊洛间。月寒花露重，貌为客愁销。一落又经岁，乡关此路遥。月明浑似雪，树老数枝倾。月落江村黑，孤吟意不平。白日依山尽，春风引思长。抱琴沽一醉，寻艳复寻香。旅馆谁相问，霜晴冻叶飞。花当陇上发，边色满戎衣。风起塞云断，飞花入户香。孤城吹角罢，一镜有愁霜。梅落经霜霰，云连京国深。金罍列四座，春色岂知心。池草艳春色，流芳复满园。只应连夜雨，花落拥篱根。世上树桃李，逢春解惜春。不知春色早，对此合伤神。逆旅相逢处，冥冥花正开。今朝与君醉，不辨越王台。野渡人初过，人悲花自闲。歌声随绿水，春满杏花山。旧雪逐泥沙，惊雷长荻芽。低檐一枝在，恐有夜来花。一点白如雪，玄机未易窥。岁华摇落尽，空把月中枝。病见岩花发，风霜一岁残。月斜寒影动，清比玉堪餐。高树梅初发，城隅古谢村。况多秋藓色，巧咏任人言。落日明深坞，新移棘补篱。野花春后发，独自立多时。画閤馀寒在，花明绮陌春。今年看花伴，东去汶阳滨。无处写幽怀，前山雪未开。一阶春草碧，偶到树边来。数枝寒照水，幽意日相亲。爱此无他客，遥将寄野人。渔舸汀鸿外，霜天似水清。更无花上月，新句与谁评。枯株围古寺，老怪昔谁栽。水国花开早，疏花晚自开。问得梅花信，新晴花气香。戏赓和靖句，炙背负斜阳。触处是花开，孤高不受埃。春风别有意，时有暗香来。几度寻春信，亲曾到石桥。寒云拂缟夜，恨不坐通宵。旅望因高尽，江春入旧年。纷纷对寂寞，花隔杜陵烟。捲帘清梦后，静角掩山城。气射灯花落，饥肤片玉明。积雪暮山寒，枝枝入肺肝。高风吹不尽，一半更须看。雪消春力展，林雪似芳菲。独映孤松色，烦君问是非。蠹根停雪水，花落钓人头。万里猿频断，春风亦似秋。鸟喧金谷树，惟此出尘埃。古戍鸣寒角，池塘暗不开。人情皆共惜，勿谓少知音。若问阳台客，曾供雪夜吟。蟾精雪魄孕灵荄，逐朵檀心巧胜裁。要比春工高一著，凌寒先伴六花开。封植何人考厥初，一枝价直万琼琚。未央宫里三千女，捲上朱帘总不如。冰姿元住藐姑山，一落风尘即厚颜。寄语清香少愁结，春光不度玉门关。粉容冰艳玉玲珑，此外评花四海空。可惜国香天不管，吹开吹落任东风。霜晴十月玉溪村，占尽风情向小园。采石浪寒青冢暗，是谁招此断肠魂。山屐经过满径踪，高枝千岁对孤峰。女冠夜觅香来处，须拨白云三四重。本是离骚国里人，更无人为作招魂。谁家玉笛吹春怨，占断孤山水月村。独上西楼四望赊，玉林琼树影交加。春风也解嫌萧索，借发明年最早花。冰壶骨相自清臞，流落荒郊道转孤。正是花中巢许辈，风标高古汉唐无。东君借与好风光，穷巷无人亦自芳。谁念故都花落尽，客愁春恨两茫茫。无热天中第一仙，幽姿高韵独萧然。画图省识春风面，莫遣孤芳老涧边。南园北园花满风，南枝与客两飘蓬。平生一点调元意，都在吟情句眼中。醉倚东风不自持，清香谁许比荼蘼。南枝向我浑如昨，燕未归来蝶未知。琳琅触目路人惊，上有黄鹂深树鸣。唤起一声肠断处，枝头时见子初成。倾国倾城岂在人，人间只有此花新。冰霜过了翩然去，万紫千红各占春。茅屋萧然野水东，扫窗映竹见玲珑。城中桃李休相笑，岂待世间桃李风。孤舟江上畏春寒，故国烟花想已残。沉醉不愁归路远，凭君传语报平安。不拟寒山不广骚，春风藜杖起诗豪。霜鸿入夜惊还止，人立梅花月正高。栗里先生花夹门，且寻诗社著诗勋。莫嫌春浅花房小，春在枝头已十分。月会深情借艳开，相逢月下是瑶台。断崖绝壑元无主，嫁与春风不用媒。驿迥村幽客路微，今朝楚树发南枝。重门深锁无寻处，故斸云根带藓移。携手城南忆旧游，故人行役向边州。冰肌自是生来瘦，不识人间离别愁。病与西湖绝半年，一春长费买花钱。诗怀自笑多尘土，犹恐春阴咽管弦。上苑年年占物华，东湖同住水云家。莫言春度芳菲尽，闲闭春风看落花。空倚梅花说住山，他乡风景亦相关。北窗人物羲皇上，身与浮云处处闲。一方明月可中庭，坐见年芳忆帝京。宿客尽眠眠不得，半山寒色与春争。五陵春色泛花枝，春半如秋意转迷。细雨湿衣看不见，千行珠泪滴为泥。闰月今年春意赊，年光误客转思家。夜来有梦登归路，侵岸疏梅已放花。不论朝暮带轻烟，错向春风恨杜鹃。杨柳枝头风料峭，为君醉倒烛花前。天与芳时岂待催，高楼晓见一花开。夜来省得曾闻处，香驾寒云入酒杯。青帝来时值晚芳，有时经雨乍凄凉。玉笙声里鸾空怨，细嚼花须味亦长。洞天谁道却归难，浩思蓝山玉彩寒。常是腊前欺雪色，等闲莫遣俗人看。自是春愁正断魂，半缘修道半缘君。孤城吹角猿相应，遥结芳心向碧云。小桥分路入青苔，冰萼琼华次第开。欲识春风最奇处，空林月落始应回。玉笛谁家叫落梅，夜来春病不胜怀。傍人未必知心事，惟有君恩白燕钗。遮莫江头柳色遮，随风好去落谁家。江春不肯留归客，马踏春泥半是花。听钟投宿入孤烟，旅馆寒灯照不眠。竹里江梅寒未吐，平台宾客有谁怜。九衢风土带花香，月到枕前春梦长。天意最饶惆怅事，残花残雪尚交光。旧业丛台废苑东，别来二十一春风。越梅半拆轻寒里，抛掷深山乱木中。撚玉搓琼软复圆，衣篝不用绿沉烟。自缘今日人心别，暖熨寒英只斗先。隔得卢家白玉堂，蜂争粉蕊蝶分香。不随残雪埋芳草，若个伤春向路傍。雪径清寒蝶未知，锦囊消得探春诗。多情为我香成阵，凭仗东风分外吹。月落乌啼霜满天，江头归客木兰船。愁肠断处春何限，忍把敲吟旧竹鞭。梅花暗落岭头云，尽日出门还掩门。却见旧房阶下树，春风应自怨黄昏。龙脊桥边住最幽，谁将小笛按梁州。年年岁岁花相似，马上多逢醉五侯。东风不用更相催，不向东风怨未开。无限春愁莫相问，碧山明月照苍苔。五湖赊与一年春，幽佩仙香半夜闻。暂到人间归不得，有人传是紫阳君。残灯无焰影憧憧，人世心形两自降。借问梅花何处落，春风吹到读书窗。暗香时复过窗纱，不是桃花与李花。试问花枝何处好，病来帘外是天涯。一枝折尽一重新，才见吴州百草春。山路独归冲夜雪，不堪仍送故乡人。尽日含毫有所思，残花应逐夜风吹。春郊雨尽多芳草，立马烦君折一枝。倚竹佳人翠袖长，蔷薇花露染衣裳。一时倾倒春风意，岂是常娥月里香。野外相逢一笑新，寒枝清槁玉粼粼。虽然未得和羹便，才道和羹便失真。夕阳原上两三家，行不逢人只见花。正是一年春好处，春风应怪在天涯。酥滴寒英露滴香，迎春先有好风光。落花寂寂黄昏后，疏影横斜最断肠。江边身世两悠悠，绕着瑶芳看不休。月淡烟深听牧笛，冰肌销瘦为谁愁。雪后相看意更深，摩挲拄杖过溪寻。含情似领岁寒约，料峭东风不易禁。兰替天香蜜替黄，巧如施粉妒何郎。东君若要分流品，侬是水仙鸿雁行。隔屋穿篱见一枝，幽香深谢好风吹。儿家门户重重闭，纵有春来何处知。深院无人独倚门，暗香浮动月黄昏。夜寒那得穿花蝶，疑是西湖处士魂。出屋香梢几树花，对花今日柰天涯。秦中驿使无消息，又遣相思梦到家。乞得东风一杖藜，寻花觅径忽成迷。欲知前面花多处，湖水东边凤岭西。西曹深处见春来，半欲离披半欲开。个里愁人肠自断，暮楼寒角更相催。一树春花千万枝，恋花行步步迟迟。可怜日暮嫣香落，直似山阴雪下时。瘦倚疏篁半出墙，几多深意断人肠。不如醉里风吹尽，踏作花泥透脚香。冰棹风船雪满篷，年年长策探花功。可怜几许怀春意，尽在疏枝冷蕊中。江头短树亚衡门，谁与诗人管醉魂。惆怅西湖仙去后，不堪细雨湿黄昏。玉树交横雪后天，月明素质自生烟。人间那得花如许，疑是蟾宫降谪仙。浅浅池塘短短墙，眼明初识道家装。梦魂不入人间世，云雨巫山枉断肠。草为床坐瓦为杯，爱著幽香未拟回。醉到花残呼马去，姚黄魏紫莫相猜。仙衣襞积素中单，物外风尘不染颜。世上几时曾好古，孤标只合在孤山。玉颜知复为谁客，鶗鴂一声春事空。昨日倚栏枝上看，教人错恨五更风。老去青林又一霜，折花镜里忆新妆。几回梦作花间蝶，不怕清寒嗅冷香。羡君萧洒有馀清，密雪无端苦见侵。长使诗人动幽兴，平生和靖最知音。子美诗中黄四娘，满身新裛瑞龙香。似嫌时世妆梳浅，故作无情淡淡妆。阅尽冰霜念已乾，秦南燕北见君难。自怜野客都无着，拈得花枝不忍看。林萝深处过溪桥，眼底青山映寂寥。真态生香谁画得，一枝春瘦雪初消。琼酥滴滴缀斜枝，莫恨东风剪拂迟。花底自从和靖死，临流谁复赋新诗。女鬟誇巧幻寒芳，送我东山紫翠傍。指似凤城烟月路，一杯当属水仙王。镂冰叠雪斗轻盈，片逐银蟾落醉觥。惆怅晚来风定后，隔林横笛两三声。西湖西畔北山前，日日春风是管弦。何似玉堂裁诏罢，银瓶玉柄两萧然。吹杀梅花影里灯，凄凉一似观堂僧。满山明月东风夜，茶煮西峰瀑布冰。一树?松玉刻成，月中还似日中明。等闲只怕花零乱，何处人家笼解盛。就泥沾处衬芳尘，忆昔争游曲水滨。疏影暗香如昨日，东风二十四回春。人人欲看寿阳妆，自笑狂夫老更狂。取醉不辞留夜月，踏花归去马蹄香。孤根何事在柴荆，苕水相逢眼便青。尽日问花花不语，穷途阮籍几时醒。淡烟疏雨又青山，月映横枝古涧寒。十日笙歌一宵梦，无人起就月中看。疏疏枝上发阳和，月冷高台影在波。留客看花赋诗坐，不须此地有笙歌。花压栏干春昼长，玉中还有辟邪香。少陵苦被花相恼，可是无心赋海棠。水边遥见久停桡，似与诗人破寂寥。两岸严风吹玉树，莫教虚度可怜宵。愁绝江南日暮春，东风何事入西邻。谁家月下看花女，莫窃香来带累人。黄鸟阴中实已团，从教革带减诗镮。钱塘岸上春如织，谁伴仙翁倒玉山。小雪疏烟杂瑞光，月窗花院梦悠扬。落星楼上吹残角，不是愁人也断肠。恨满东风意不传，蕊珠宫殿拥神仙。司空见惯浑闲事，一夜相思笑玉川。藜杖扶人趁雪乾，玉蕤初发映溪寒。不须苦问春多少，索笑情怀老渐阑。蕙死兰枯菊亦摧，与春先作断肠媒。骚经失我无惭色，时节来时毕竟开。候得南枝腊后芳，斩新气象敞书堂。几回醉嚼春风骨，清杀玉川文字肠。雪里消磨一半春，乍晴芳草竞怀新。青天无云月如烛，仰看横枝自写真。天放娇娆岂自知，春风日日雨时时。晚香消歇无寻处，多在青苔少在枝。日冲霜雪走风埃，今日江边首重回。空掩玉楼先睡去，暗香都自着人来。天与风流春与娇，酒旗风急更相招。先生莫道心如铁，愁杀苏州也合销。霜罗袖薄绿裙单，家是江南友是兰。借问几时辞碧落，一枝欲寄北人看。雪后东风未肯和，此中不醉又如何。江南春色花千里，自笑茅檐一树多。下马旗亭酒可沽，水精帘内看如无。应缘近水花先发，独凭栏干恨有殊。策杖窥园日数巡，无端寒雨损精神。青裳素面天应惜，不着笙歌不肯春。冷艳孤光照眼明，暖风不为惜轻盈。江南破后无词客，吟破愁肠句不成。玉清仙子下云逵，探请东皇第一机。莫道春归无觅处，年年魂傍陇头归。童初宫里雨斑斑，粉落香肌汗未乾。五月京尘渴人肺，满将春色上金盘。倚树空惊白发新，风飘万点正愁人。不知谁唱归春曲，更在朱栏绿水滨。闲踏宫花独自行，飘廊点地色轻轻。临风长作南枝想，欲化西园蝶未成。玉女精神不尚妆，一身尽着雪衣裳。只应尚有骄春意，浅笑微颦尽断肠。南枝先暖北枝寒，便领东风到世间。宝髻斜簪光照座，暗香终不似孤山。落日天寒客自愁，数枝斜亚涧横流。春风也是多情思，无限清香夜不收。出得城来事事幽，并知春色上枝头。一年好处君须记，江上行人空自愁。万古萧条楚水西，步寻斜径到寒溪。行人将底酬春色，一绝清诗手自题。玉为风骨雪为衣，瘦倚疏篁不解肥。绝涧断桥幽独处，夕阳长送钓船归。大道青楼御苑东，珠帘约住牡丹风。一枝带雨墙头出，不与花争世态红。蜂撩蝶嬲不相饶，二月春风似剪刀。可惜屈原吟泽日，不并香草入离骚。每爱花光画作图，孤山亲见雪肌肤。芒鞋远觅香来处，醉倒黄公旧酒垆。西望长安不见家，驼裘几折犯寒花。玉骢惯识西湖路，不觉归鞍带月华。云为肌骨玉为神，耐尽冰霜破俗尘。政尔玉壶相俎豆，寄言幽谷可终身。花有清香月有阴，何人月下此幽寻。巷南巷北相知少，自把茶瓯当酒斟。一年春色负归期，每见梅花辄入诗。肠断江南一百五，然犀何处觅琼枝。一树寒梅白玉条，风魂雪魄去难招。三年枕上吴中路，先到王城第一桥。万木逢霜一劫灰，动摇诗兴又逢梅。野桥漏泄春光处，不用君王羯鼓催。梅梢风暖弄残阳，花气侵人笑语香。太岁只游桃李径，肯随桃李斗梳妆。一段春愁雨带来，空令怀古更徘徊。深宫不与闲人到，枝上年年生绿苔。新年何事最堪悲，虽老于梅亦未衰。一夜汉宫传蜡烛，东风全在小桃枝。拥裘来看玉梅春，江上悠悠不见人。报答春光知有处，十千沽酒莫辞贫。宛陵堂下探梅时，淑气随风裂麝脐。昨夜小园春已老，落花枝上鹧鸪啼。问讯松篁岭下梅，今朝忽见数枝开。长干白下相逢少，莫负江南鹦鹉杯。北客南来岂是家，名园又作醉生涯。困风蛱蝶低仍起，飞去方知不是花。一枝斜映佛前灯，兴味都来似野僧。记得玉人春病校，穿花却与共扶藤。高标不畏雪霜侵，松竹初栽未靓深。多谢东君深属意，尽教枯朽作瑶林。古苔留雪卧墙腰，小户无风暖气饶。一段好春藏不得，有人和泪独吹箫。江头千树玉模糊，客子摇船绕画图。唯爱风流当月夜，满身花影倩人扶。仙子乘云下玉溪，幽人又赋探春诗。远香暗度横桥上，正是横斜一两枝。白玉堂前一树梅，先于城外百花开。物情似与闲相称，又惹东风意绪来。花笼微月竹笼烟，多病多愁负少年。一院落花无客醉，谢娥行处落金钿。不知雨后更精神，与水相蒸暖盎春。独自捲帘楼上望，夕阳吟杀倚楼人。有花偷笑腊前枝，笔写春闱客赋诗。独夜客心何处是，和烟和雨雪离披。海天腊尽冻初融，平旦梅花破冷红。借问清都旧花月，共惊云色带微风。雪里开花却是迟，羞归应为负花期。即今耆旧无新语，独立苍茫自咏诗。小萼裁成绛蜡匀，绣难相似画难真。春风用意匀颜色，未怕青腰玉女嗔。绝无声色动凡情，香比江梅分外清。欲问此根何处得，游蜂多思近经营。一从笛里送孤妍，兴寄扬雄独守玄。忆著江南旧行路，可怜风味故依然。半幅溪藤万里春，夜窗添起月精神。眼看白璧埋黄壤，鬒发空归想太真。
自闻鶗鴂鸣，于心怀忧伤。阴气驯以厉，庭草陨繁霜。皋兰萎不荣，瑟风游素商。浮云昼易冥，白日时漏光。登山期所思，反见高鸟翔。蹀躞岂规步，讹言倘诪张。挥袂层霄间，抚剑增慨慷。
河中小戏，荷叶如花。摘荷盖首，与鲤同遮。父母当饱我以老栗，暮阳亟乾我所衣葛麻。暮阳暮阳，我欲归家。尘海戏已久，久见喧哗。三径自可，岂必天涯。回首未变唯姓氏，莲荷当忆我以秋葩。莲花莲花，我欲归家。
湖堤疏瘦水杨柳，村舍殷红山石榴。推户本来随意入，乞浆因得片时留。
朔云生晚雨，腊霰集狂风。不数花多出，安知天更工。漫阶夜已积，万物晓初蒙。谁忆新丰酒，乘驴灞水东。
寒食空江曲，孤舟渺水前。斗鸡沙鸟异，禁火岸花然。日霁开愁望，波喧警醉眠。因看数茎鬓，倍欲惜芳年。
三山五月尚清寒，新滴羊酥冻玉柈。何物风流可相称，兔豪花瀹水龙团。
深院相过笑语同，选仙清乐得从容。由来本是桃源侣，常占三清最上宫。
举酒属雩泉，白发日夜新。何时泉中天？复照泉上人。二年饮泉水，鱼鸟亦相亲。还将弄泉手，遮日向西秦。
别馆清泠镜里开，更逢美质数衔杯。豫章西去秋风起，迟尔纵横作赋才。
崔郎胸次奇突兀，兴来从人索纸笔。斯须千峰万峰出，底用一石画五日。上饶道人列仙癯，示我新作云巢图。涂岚抹雾思更逸，古色满眼苍寒俱。重溪叠谷各异状，坏木崩石森相向。翠微最上云所栖，道人又在云之上。数椽丹室荫白茅，团团云间如一巢。拂衣拂著宿鹤背，挂剑挂落长松梢。空濛杳霭迷处所，岂复漂摇畏风雨。既非鸟窠老衲子，无乃中林古巢父。填窗拥户昼不开，神光隐见金银台。云之君兮凤为马，往往玉箫吹月来。道人几年游上国，卖药壶中人不识。洞玄宫观一黍珠，灵秀似与仙都敌。故巢未破归便得，归到玉山多美石。我诗毋刻刻此图，留照千秋山水碧。
八荒同轨寿原成，雨露俄悲岁律更。晓日曈昽开凤翣，春风缥缈转龙旌。晨朝尚想趋金殿，飙驭难留返玉京。宝册形容虽四字，谁知盛德莫能名。
斯人各有尚，沉潜与高明。伊予独坦荡，未解怀戚营。既不毕狂狷，安得遂中行。所睹恒廓如，万有通一平。泰嵩輶如毛，瞳眴已千龄。不知要其终，得丧将焉徵。
九天运转三阳泰，一节霜寒万灶军。烽火不惊春野静，戍楼空照夕阳曛。
桃柳参差出短墙，小楼突兀看湖光。出门便与青山对，读易能消白日长。砚石洗来如玉润，药苗晒得似茶香。邻僧亦有通文者，常把诗来恼漫郎。幽居稳占南山下，人迹稀疏水竹村。转巷始知犹有路，傍湖更好别开门。酒尊尽日尝谋妇，诗课閒时略抱孙。孤鹤不来高士少，暗香且伴月黄昏。
结束拟从戎，秋堂试宝弓。角寒开拒手，弦劲响流空。巧习穿杨技，神誇饮羽功。挽强吾有待，狐兔莫争雄。
山川秀而明，所居必名贤。主人虽凡骨，不慕衍客仙。
向来风前见桃李，今日纷纷落风尾。老人于花亦何有，不用天公事嗔喜。漫天高跨风力长，更飞急雨湔馀香。雪儿歌底踏舞马，燕子泥边随滥觞。明妆皎皎争前列，触手还羞疑不洁。芳菲已断阳台梦，只有消烦嚼冰雪。明年祇应花更奇，岂无方略留春辉。欲作短章凭阿素，只待西邻之子归。
兹山近南服，胜迹冠朱方。石骨入海眼，地脉通混茫。金精孕清淑，水德融嘉祥。寒含六月冰，润浃九里长。鲸腮狎猎起，虎只呿呀张。发窦既窈窕，流渠遂汪洋。洞彻瑩玉鉴，锵鸣合宫商。静含玄机妙，动见大智藏。养德君子类，膏物农夫望。野僧向我言，其功殊匪常。饮之祛百邪，能使俗虑忘。漱咽入灵府，喉舌生清香。爽淅动毛发，飘忽凌风翔。何当扬湛冽，尽洗贪浊肠。
文王圣德足堪夸，狱里著书度岁华。百日幽囚容易过，《易经》一部属周家。东征事业安家国，夜祷精城动鬼神。再读东山零雨句，始知公旦是诗人。世间艳说除三害，杀虎屠蛟事有无。豪侠喜能兼儒雅，一编风土是传书。会稽文风世称美，吾家诗句却稀微。偶然检得唐人语，门静花开色照衣。清逸先生百世师，通书读过愧无知。年来翻遍濂溪集，只记篷窗夜雨诗。清道桥头百姓家，逸斋遗教是桑麻。关门不管周朝事，数典何因学画蛇。
案牍吾何厌，形骸久就拘。聊因对樽酒，相与得须臾。宦路皆先达，诗名岂病夫。乞归犹未敢，清梦或江湖。
山无限。登山试望吴宫殿。吴宫殿。是藏深坞，是临清浅。
下水复上水，暮秋仍早秋。暂归非去吏，触绪苦添愁。本乏风雅作，谩于山水游。经营欲终日，人谓我何求。
红草流光锦绣衢，龙旗千乘拥金舆。指挥漫说丁都护，献赋可怜扬大夫。花压翠楼秋雨重，雪围毡屋夜灯孤。行人只说山川好，不信沙尘上鬓须。
清漪匝匝绕横塘，山阁常闻见暯光。别酒月生潮欲满，仙踪馀有杜兰香。
衰病犹烦药石功，残春终日在园中。地偏幽草为谁绿，雨霁新花如许红。足蹇扶持须稚子，杯深暖热赖邻翁。此身虽向闲中老，若比休休却未同。
骨格坚贞岂等闲，花开清白在人间。香留物色伤残尽，影借天心淡薄还。否泰冰姿含雪水，乾坤正气压空山。孤标独出风尘外，松竹冬青照玉颜。
颓然无用一憨痴，虽老元来未可欺。鼻涕垂颐病拥塞，幽花香处最先知。
一灯团坐话依依，帘幕深藏未掩扉。小女挽髯争问事，阿娘不语又牵衣。日光定是举头近，海大何如两手围？欲展地球图指看，夜灯风幔落伊威。
严君几载滞边城，此日仙郎傍母行。汉代向歆今不忝，明经应自振家声。
绿波芳草恨堪论，高阁难期共一尊。何处江山如此好，古来题刻至今存。花随流水春环砌，雁度寒云夜叫阍。自是好游心尚壮，不知秋鬓点霜痕。
参差尺一谢朝班，回首风尘梦寐间。敢谓清时稀白简，居然薄命损朱颜。浮云久自深吾辈，春雪犹能近故山。世态纷纷何足道，与君偷得到头闲。邮书一到不堪闻，起剔残灯坐夜分。塞马论来终是失，冥鸿去后许谁群。无妨中散来千里，更喜延之咏五君。与说近踪应稍慰，买山全占洞庭云。
北极开薇省，东山筑草堂。斯人兼吏隐，盛代有辉光。用法元师汉，吟诗更拟唐。深惭策驽骀，犹欲并腾骧。
荒寺翼峰尖，到门日已隤。寒犬出吠客，相见惊且哀。忍述别后事，但问眠食佳。结构依崖根，厨灶分隅隈。皑皑雪争席，屋漏淅若筛。诀绝妻子恩，甘此冰霜埋。浮生觊不灭，劝我致敬斋。我闻十种仙，终竟伤歧乖。矧兹幽痗疾，惝恍證奇侅。还恐泡幻影，起灭明镜台。煮粥进园蔬，意厚难相陪。拥炉夜不煖，语寂凄风来。乱离幸一合，继见何由谐。天明下山去，咽泪酸心怀。
修行人，先禁眼，见他妇女，不宜顾盼。牢擒捉、意马心猿，休缓缦缓缦。我人除，事情简。清贫柔弱，逍遥散诞。谨遵依、国法天条，永不犯不犯。
锦衣鲜华手擎鹘，闲行气貌多轻忽。稼穑艰难总不知，五帝三皇是何物。自拳五色裘，迸入他人宅。却捉苍头奴，玉鞭打一百。面白如削玉，猖狂曲江曲。马上黄金鞍，适来新赌得。
储岁无余酒，空樽迫典衣。春寒迎雪作，人事过年稀。日月忽今昨，行藏偶是非。浊醪有妙理，随意一觞挥。
邺架书城，记当日、萤窗负笈。破牖下、焚膏继晷，几多朝夕。但觉高歌惊神鬼，何妨饿死填沟洫。有谁怜、兀兀老书生，无出息。原著作，残篇什。零落尽，慵收拾。把宋人词句，时时温习。生怕客谈科技事，且教儿诵苏辛集。叹臣之壮也不如人，今何及。
林壑饥蚊响似雷，成群作队夜深来。道人传得希夷睡，烧尽葭烟一束灰。蚊虫只为口如针，火劫烟攻退又侵。风露尽多呼吸处，破窗残隙莫相寻。散漫飘萧豹脚长，小窗飞入闹昏黄。月明蕙帐今空在，借问为谁逐客忙。霜落俱看扫迹空，雨馀又听放声同。生民膏血能多少，尽在馋肠利觜中。
银湾初霁暮雨。鹊赴秋期去。浅月窥清夜，凉生一天风露。纤巧云暗度。河桥路。缥缈乘鸾女。正容与。西厢旧约，玉娇谁见私语。柔情不尽，好似冰绡云缕。回首天涯又怨阻。无语。西风魂断机杼。
王黻作画天机精，健笔所至秋风生。偶然貌得丹山凤，长擅谢家庭馆清。
籍甚二十年，今日方款颜。相送嵩洛下，论心杯酒间。河亚懒出入，府寮多闭关。苍发彼此老，白日寻常闲。朝从携手出，暮思联骑还。何当挈一榼，同宿龙门山。
青天无涯，白云不羁。流水抱山转，征人踏月归。应以比丘得度者，个般形像对来机。
权臣坐偃月，弃官如飘蓬。及兹颠沛秋，翻然挺孤忠。一死未得所，网罗挂秋鸿。渡淮已不食，蜕槁夷齐风。何人续迁史，表为节义雄。
病容衰惨澹，芳景晚蹉跎。无计留春得，争能奈老何。篇章慵报荅，杯宴喜经过。顾我酒狂久，负君诗债多。敢辞携绿蚁，只愿见青娥。最忆阳关唱，真珠一串歌。
明时射策难为合，尘世求名本是浮。整顿书签还夜课，增添酒瓮与寒谋。羞逢山友长低面，悔把渔竿不到头。尽日小楼凝远望，白云黄菊十分秋。
六一居士迹不到，千古人呼六一泉。争信碧山茅学士，十年中夜枕泉眠。
春牛馆外鼓鼕鼕，番诞村前路几弓。阵阵彩幡桥上过，巷南巷北走儿童。
常闻积归思，昨夜又兼秋。乡路京华远，王程江水流。吴歌喧两岸，楚客醉孤舟。渐觉潮初上，悽然多暮愁。
斜日照孤隙，始知空有尘。微风动众窍，谁信我忘身。一笑问儿子，与汝定何亲。从我来海南，幽绝无四邻。耿耿如缺月，独与长庚晨。此道固应尔，不当怨尤人。故山不可到，飞梦隔五岭。真游有黄庭，闭目寓两景。室空无可照，火灭膏自冷。披衣起视夜，海阔河汉永。西窗半明月，散乱梧楸影。良辰不可系，逝水无留骋。我苗期后枯，持此一念静。真人有妙观，俗子多妄量。区区劝粒食，此岂知子房。我非徒跣相，终老怀未央。兔死缚淮阴，狗功指平阳。哀哉亦何羞，世路皆羊肠。相如偶一官，嗤鄙蜀父老。不记犊鼻时，涤器混佣保。著书曾几何，渴肺灰土燥。琴台有遗魄，笑我归不早。作书遗故人，皎皎我怀抱。馀生幸无愧，可与君平道。孟德黠老狐，奸言嗾鸿豫。哀哉丧乱世，枭鸾各腾翥。逝者知几人，文举独不去。天方斲汉室，岂计一郗虑。昆虫正相齧，乃比蔺相如。我知公所坐，大名难久住。细德方险微，岂有容公处。既往不可悔，庶为来者惧。博大古真人，老聃、关尹喜。独立万物表，长生乃馀事。稚川差可近，倘有接物意。我顷登罗浮，物色恐相值。徘徊朱明洞，沙水自清驶。满把菖蒲根，叹息复弃置。蓝乔近得道，常苦世褊迫。西游王屋山，不践长安陌。尔来宁复见，鸟道度太白。昔与吴远游，同藏一瓢窄。潮阳隔云海，岁晚倘见客。伐薪供养火，看作栖凤宅。南荣晚闻道，未肯化庚桑。陶顽铸强犷，枉费尘与糠。越子古成之，韩生教休粮。参同得灵钥，九锁启伯阳。鹅城见诸孙，贫苦我为伤。空馀焦先室，不传元化方。遗像似李白，一奠临江觞。馀龄难把玩，妙解寄笔端。常恐抱永叹，不及丘明、迁。亲友复劝我，放心饯华颠。虚名非我有，至味知谁餐。思我无所思，安能观诸缘。已矣复何叹，旧说《易》两篇。申、韩本自圣，陋古不复稽。巨君纵独欲，借经作岩崖。遂令青衿子，珠璧人人怀。凿齿井蛙耳，信谓天可弥。大道久分裂，破碎日愈离。我如终不言，谁悟角与羁。吾琴岂得已，昭氏有成亏。我昔登朐山，出日观沧凉。欲济东海县，恨无石桥梁。今兹黎母国，何异于公乡。蚝浦既黏山，暑路亦飞霜。所欣非自誷，不怨道里长。
桥门捧檄上金銮，三策敷陈说治安。素志不忘莱子服，丹心要著侍臣冠。离亭杨柳迎秋脆，别渚芙蓉带露寒。归去鹏程应有待，春风霄汉任飞抟。
山寺翠微界，天痕挂柳梢。落花双屐软，夕霭万峰交。风度樵吹叶，云归鸟出巢。不嫌归路缓，携月下西郊。
一年明月在中秋，数日阴云不奈愁。忽喜新晴转书室，极知清夜照歌楼。醉当弄影如坡老，诗就撞钟忆贯休。千里故人应若此，吾生常好更何求。
缥缈峰高碧雾重，仙人楼阁隐玲珑。新文出世诸生法，大道行天万古同。未见江湖徵李泌，每劳卿相问王通。休誇林屋烟霞胜，霖雨苍生望未穷。
祖帐东门久不陈，古人高致又今人。阙庭回首风光远，岐路关心雨色新。图画应传千万本，经纶方倚二三臣。送君濯发沧溟水，晚节堂前戴角巾。
飞来峰下旧祗园，胜览平生第一番。方丈云深疑伏虎，洞门风冷罢呼猿。天开画史丹青笔，水杂游人语笑喧。相对东皇须尽醉，一时那得聚高轩。
仗钺西征十二年，归朝丹诏降从天。开疆胜略虚韩范，系颈威名纪简编。宠渥三朝沾凤阙，姓名万里勒燕然。犹龙即向滹沱渡，还有函关紫气连。
相逢坐定问来航，礼意殷勤话一场。急唤侍儿街上去，捧盘款客买槟榔。
满城旭影曜红旗，神武当年此肇基。竿木才平秦世乱，衣冠创见汉官仪。中原旧族流传远，四海同家聚会奇。此土此民成此国，有人尽日倚栏思。
月色留人坐，灯花结客愁。家书长不达，乡泪莫频流。鸡犬孤村静，溪山万籁幽。此情当此夕，无计可消忧。
水止波光寂，林深鸟语新。地同天作泰，人与物皆春。风月无今古，江山相主宾。夜清金错落，彩凤舞庭筠。
孤舟别后两相望，霜露凄凄落叶黄。黄鹄矶头天万里，知君何日渡潇湘？
泉上堂成户牖虚，新凉冲雨过轩车。为怜石罅流瀺灂，又喜林间杂佩琚。鼓瑟音稀何穆穆，到池声静只如如。何人更解无弦趣，流水高山听有余。
先生富贵本无心，冰节从来照士林。三载调元名愈重，七章告老意何深。九重屡挽音形玉，一念难回归散金。此是吾邦真伟事，清风万古孰追寻。
长生十赉者，朝夕持在手。深山还寄来，惯乞郡斋酒。
昔望怀徒积，今登气益雄。壶觞飞鸟外，几杖入云中。地引江湖尽，天含涧壑空。壮心殊未巳，浩啸倚长风。
瓶中无脱粟，袖里有豪曹。意气齐山岳，欲诛秦赵高。
忆昨东园春，桃李竞芳媚。灼灼扬光华，百卉避妍丽。盛时苦不常，风霜倏中瘁。君看繁艳枝，一朝叹零坠。南山有松柏，托根何崷崒。劲立千寻冈，孑然绝比类。洛阳缺中梁，匠石空仰视。丹碧焕桷榱，巨材安可致。
道人家住大江南，雪满穹窿有旧庵。化鹤归来城郭是，几人楼下看苏耽？
文秀龙砂绕瑞烟，筵开七秩艳阳天。春风沪海寻芳草，秋水蒹葭结胜缘。淡泊襟怀齐景仰，辉煌业绩有薪传。而今息影衡门下，杖履优游享大年。
青莲不堕劫，金鼎能回枯。吾道寄流水，此外何所须。岂不念百年，奄忽归丘墟。生死同昼夜，逆天讵敢居。异端纷溺人，微此吾其鱼。
侧足应防险，沈竿讵测深。神珠浮沼面，宝剑坠潭心。草树涵秋碧，烟萝翳夕阴。欲知霖雨意，肤寸起遥岑。
粤徼闻啼鸟，恍惚乡国音。停云在树杪，尺五连苍阴。出门寄遥瞩，乃隔庾江岑。乘风欲插羽，安得从飞禽。抚弦重叹息，聊作兼葭吟。我有南薰调，可以开烦襟。昔贤异出处，意气仍盍簪。范老忧时念，且罄平生心。
多载香粳要换鱼，鱼多只恨绿尊虚。西江疍女多相识，白首扁舟似老渔。
溪路冲泥过，江楼唤酒来。安知城里事，自拂槛前灰。澹日寒初好，长波去不回。黄花最无赖，犹傍战场开。
池塘通涧水，篱落护柴门。昔在承平日，谁知化育恩。艰危多死徙，侥倖或生存。予亦间关久，频来憩此村。
月恋梅窗呈水墨，风依竹槛奏笙竽。金幡玉胜无从见，尚想云间唱步虚。
有等名为虾壳青，比似青来翅不金。不问牙钳白不白，须看项上带毛丁。
早际龙光渥，中更贝锦伤。升沈关运数，变故识忠良。天定当持国，时来倚干方。至今羊叔子，名绕岘山傍。
幽明一别无由见，梦里相逢宛似真。孤弱更谁怜汝弟，劬劳何独负双亲。傍篱听诵怀初岁，煮粥焚须愧昔人。野店鸡鸣残月落，觉来清涕尽沾巾。
填金臂失戏分明，赢得珍珠三两升。便去房中还赌赛，黄封银榼酒如渑。
可知物亦恶茸阘，雄飞蛱蝶雌伏蛤。丈夫处世何归依，不为雌伏为雄飞。
三山围铁瓮。孙郎后、今古几英雄。忆北府参军，寄奴王者，金戈铁马，横据江东。凌歊上、歌风追汉帝，置酒宴群公。一代伟人，龙行虎步，十年征战，洛下关中。祇今凭吊处，佛狸祠下路，烟树冥濛。为念寻常巷陌，社鼓连空。算碻磝战地，几多白骨，金焦名胜，两点青峰。惟见惊涛满眼，东去匆匆。
柳色催离况，椒花恋别筵。梦繁人去后，春到客行先。挂席河通楚，驱车路向燕。相思明月夜，惆怅隔山川。
窑头江水叉江头，捩柁挕纶雨不休。琐屑漫相誇捷手，蛟龙局浅岂渠游。桃花潭前雪美姿，杨柳滩头柳不迟。著心虾蟹章江出，章江只解产颅鹚。北船阻风晴未放，数舸南来却恁飞。扶柁长年频看眼，浪翻江叉赵家围。忽吟水宿淹晨暮，七日窑头行路难。拚美碧波消北雪，岂期苍鬓且南冠。
吊古重回远目，凭轩遥指荒丘。不睹西陵歌舞，唯见漳河乱流。落日乌啼影寂，春风鼠窜苔斑。只有千年旧瓦，曾覆当时玉颜。
望眼连天愁雪拥。身到天涯，翻把三春送。闻道同衾还隔梦。世间只有情难懂。钿合香囊何处冢。一曲饧箫，谁见双飞凤。效得微情酬密宠。空怀也被明珠哄。
九天珠玉落尘寰，直送西登剑阁关。一夜分明宿天上，来朝依旧走人间。似公国士知能几，愧我平时学未娴。别后峨眉嵩华顶，相思如见小仓山。
青冥矫首向丹梯，鹳鹊楼前一杖藜。剑在中条藏不得，双龙寒挂洞门西。上书叩阙是何年，七十头颅岂慕膻。独把紫芝吹铁笛，高秋明月白云天。黄河风急片帆寒，折得虹霓作钓竿。借问还山谢安石，更从何处望长安。
七载韶华一瞬过，八方犹未靖干戈。欃枪有耀侵银汉，风雨何人吊汨罗？莫许驰驱悲老骥，易招谣诼怅双蛾。红旗昨报湘南捷，喜极翻教涕泪多。
檀脂凤带。远在碧山春草外。耳畔低声。恰似兰闺念小名。风巾雨屐。那许偷窥金粉席。只办销魂。絮得东风也闭门。
鸟道参差挂空白，云林曾是飞升迹。谁论沧海复扬尘，已识秋杉老岑寂。玉驾班龙飞九色，古殿崔巍遗石刻。会须揖彼丹丘人，掇拾颓年兹偃息。
水上小亭清更新，绿阴纨扇白纶巾。岂无修竹娱佳客，却有清风来故人。老树秋声凉入骨，澄江波影玉生鳞。读书偏爱虚窗静，不管门前庾亮尘。
疾风吹浪满重湖，云掩西山一半无。黄帽牵船依岸过，苍头按鹘绕林呼。莺花世界如春梦，烟雨楼台似画图。童稚兹游今白发，断桥斜日重踟蹰。
经传白马，寺假金牛。祖意西来，江水东流。于我何有，色见音求。千帆任过，长对沙洲。
落莫馀生何可同，正如枯死道边蓬。随风流转惟无定，定处由来自性空。
五色绣团圆，登君玳瑁筵。最宜红烛下，偏称落花前。上客如先起，应须赠一船。
三期罢了不施功，万里秋天西北风。无孔铁锤成队走，苦哉灭却少林宗。
楚水千百源，洞庭为壮观。势居七泽右，地裂荆吴半。而我泛扁舟，飘然一归雁。来之岂为益，去亦未足算。胡不吹清波，纵发如飞翰。朝辞庙山曲，午泊巴陵岸。况有三面风，迎送俱无间。定非偏薄厚，以掇行旅讪。奈何苦流滞，兀兀晨复旰。采芹朝当蔬，伐竹暮供爨。舟师三十人，饿虎奔刍豢。使之裹粮绝，虑有探囊患。二王东南望，貌像颇辉焕。歌鼓岁无休，香灯夜侵旦。我为江湖士，乞灵从弱冠。四到祠宫下，霜髯今已灿。王其故旧恤，勿以涂人看。尊师况慈忍，善道阴有赞。王心或未回，师颊固宜缓。灵珓似见许，归来整樯幔。
东岸菊丛西岸柳，柳阴烟合菊花开。一条秋水琉璃色，阔狭才容小舫回。除却悠悠白少傅，何人解入此中来。
庆成礼就端成殿，上寿仪陈德寿宫。霁日祥云回顷刻，燮调妙用不言功。
密壤深根蒂，风霜已饱经。如何纯白质，近蒂染微青。
地藏栽田博饭，南泉买镰割禾。六祖负舂明历历，金牛棒钵笑呵呵。古人得恁饱参煞，尔辈莫嫌辛苦多。
城上云雾开，沙头风浪定。参差乱山出，澹泞平江净。行客舟已远，居人酒初醒。袅袅秋竹梢，巴蝉声似磬。
起家大布衣，岁部粮万石。时至无后期，廷对矢报国。观政入银台，文牍祛委积。三迁冬官长，役车按名籍。是时大营建，更番藉休息。龙州师问罪，地界安南逼。往谕王拜命，私觌谢香帛。献雉越裳朝，舞干有苗格。兴安治灵渠，三十六闸勒。南北导湘漓，渼潭毒龙匿。焚镌象鼻峰，漕舟渡枕席。水锁旡支祈，山留巨灵蹠。疏监广东西，引定四府额。挹注税半之，宿弊一朝革。遇事敢风生，扰驿骤纠劾。称旨掌南台，风纪百僚饬。冤狱数平反，祥刑垂典则。朝阳闻凤鸣，秋肃亦鹰击。高皇性猜忌，喜怒生不测。功臣罕得全，恩眷独殊特。病则遣医来，大篮抬酒食。行盖隔瘴疠，崇礼有赐宅。厚福呼佳儿，网开释罗织。引年许退闲，顾问备朝夕。靖难继求旧，大不耐官职。安抚乃空衔，驱车行至泽。周览晋云山，题诗满屋壁。九重以疾闻，囊金无处觅。何哉致身录，伪造词抵饰。帝已火宫中，城围地道塞。安得西南游，而有从亡客。褚渊宁独生，居然夏侯色。仗节隐其名，谨免十族赤。后世旌遗忠，肸蚃慰魂魄。史笔乃阙疑，家秉述祖德。
后山卒仅四十九，讳日崇宁一日前。当时假使馀七帙，忍见中原丙午年。
乌啼鹊噪晚庭空，并舍相呼入酒中。逐影故惭夸父日，披襟聊快楚王风。牛衣泣卧悲游子，鸠杖欢迎愧老翁。笑我独醒成底事，一邱之貉古今同。
丹阳城接大江流，雉堞犹余六代秋。《白纻歌》随元子去，青山名为谢公留。楼台迤逦轻烟合，吴楚微茫落照浮。最喜女墙吟眺处，鸣榔声动见渔舟。
宦谱苍梧旧府君，邮程先遣过家闻。秋高旅雁声相切，日下仙凫影自分。怀古未封丹灶火，望乡不断九疑云。登临记得茱萸遍，数尽南飞到北群。
梅岂必竹，居何与梅事。政尔亦偶然，人自见之异。
一自天钟第一流，年来花草冷苏州。儿家心绪无人见，他日埋香要虎丘。
刻石为盘旨趣深，循环消息系分阴。一弹指内成朝暮，十二时中换古今。静递青春回禁柳，暗移白发上朝簪。阳城旧制今零落，谁识周公苦用心。
玉指新传小忽雷，凌晨已按两三回。明知阿母娇怜甚，频唤梳头不肯来。
相从同是日边人，两见江南碧草生。冯铗车鱼初倦客，梁山风雨苦思亲。虹桥刻柱前盟苦，兽锦裁囊丽曲新。袍雪纷纷君莫顾，汉皇终自识平津。
黄花弄色近重阳，风拆霜苞细细香。似与幽人为醉地，随晴随雨一传觞。
才高秖合住蓬瀛，步武优游地望清。何事尘埃久京国，却冲雨雪向边城。军书落笔千毫秃，谈席挥犀四座倾。早晓封章来荐鹗，一鸣从此使人惊。
世上悠悠东逝波，金丹将奈鬓丝何。墙头杨柳知秋早，窗外芭蕉受雨多。伏枥自应如老骥，还乡元欲借明驼。吾棋一局千年事，从使旁观烂斧柯。
燕尾称呼理未便，剪裁云叶却天然。无心只是青山物，覆顶宜归紫府仙。转觉周家新样俗，未容陶令旧名传。鹿门佳士勤相赠，黑雾玄霜合比肩。
百馀年来画禽鸟，后有吕纪前边昭。二子工似不工意，吮笔决眦分毫毛。林良写鸟秪用墨，开缣半扫风云黑。水禽陆禽各臻妙，挂出满堂皆动色。空山古林江怒涛，两鹰突出霜崖高。整骨刷羽意势动，四壁六月生秋䬞。一鹰下视睛不转，已知两眼无秋毫。一鹰掉颈复欲下，渐觉飒飒开风毛。匹绢虽惨澹，杀气不可灭。戴角森森爪拳铁，迥如愁胡眦欲裂。朔云吹沙秋草黄，安得臂尔骑四驖。草间妖鸟尽击死，万里晴空洒毛血。我闻宋徽宗亦善貌此鹰，后来失天子，饿死五国城。乃知图写小人艺，工意工似皆虚名。狡猎驰骋亦未事，外作禽荒古有经。今皇恭默罢游燕，讲经日御文华殿。南海西湖驰道荒，猎师虞长俱贫贱。吕纪白首金炉边，日暮还家无酒钱。从来上智不贵物，淫巧岂敢陈王前。良乎良乎宁使尔画不直钱，无令后世好画兼好畋。
握笔临池惯，残书映雪勤。今宁无古篆，宋复有唐文。荒草周颙宅，空山董相坟。何时携斗酒，一酹墨溪云。
昔年摘叶更寻枝，踏遍山巅与水涯。今日华阳亲荐得，玉苗仙草映灵芝。
病骨谁思我，无聊闷转萦。寒梅舒白蚤，残叶落红轻。采藻美人远，瞻天黄雾生。夫君何夜烛，高酌圣之清。
溪桥脚下水平分，桥柱萍粘浪打痕。天向晚，日搀昏，两簇青烟断岸村。
竹舍延初旭，荆扉聚晓烟。花光零雨后，春色褪风前。即见今谁语，所思旧独怜。吾将心问口，时亦谓之然。
蚩尤张雾天弥漫，弹章衣拟铭忠肝。清晨径向殿前奏，欲挽既倒之狂澜。金矿银矿发已遍，嗟哉此铁不易见。重卅六两尺半长，铭以铭辞经百练。当时以此锄奸胥，胆落委鬼寒光舒。风高殿上满四角，可惜如意意不如。吁嗟乎，可惜如意意不如，王阳奉诏旋登车。抚膺国事已如此，孤臣愿向宣州死。宣州一去不复还，耿耿丹衷照青史。岂惟公心劲不磨，公物亦足留山阿。碧花归来尚无恙，见公此物如亲我公，当日一再三摩挲。铁如意，铁如意，精金要作廊庙器，何为飘零无尺地。
马头晓日喜曈曈，积雪全消大小红。谁扫阴霾送晴煖，东皇昨夜倩西风。
华郭春光欲暮时，綵绳争蹴夜忘归。佳人不道罗纨重，拟共杨花苦斗飞。
江城局吟思，每觉心神悄。意行西郊旷，直渡新桥小。香传酒垆异，枕此清溪窈。南望元公茔，峨峨翠林杪。宰木屯高阴，牌门灿华表。风霜二百年，剥落几昏晓。我来增敬心，道脉伊谁绍。有泪盈衣巾，举头闻蜀鸟。
早从江海斫鲸鲵，耄隐京郊乐纵离。著论已高张彦远，礼贤还过郑当时。达尊三具真成瑞，景福兼臻并可诗。借问谁为杜陵叟，时同此老共襟期。
岭南风景天下稀，山水眼前真崛奇。向来有客恣游赏，可是毗陵卞式之。振衣爱上番山秀，寻仙再挹浮丘袖。波罗庙前春浪多，粤王台上风烟旧。柳波涌头听竹枝，杏花村里招酒旗。寒翠亭留大苏墨，远华楼扁方孚诗。朝汉台荒走群鹿，望海楼高送双目。厓门吊古夕阳斜，海珠舣棹春潮绿。五仙楼阁齐斗箕，九曜碣石浮连漪。濂溪院前拜周子，白云山上访安期。西樵峰峦齐泰岱，南华衣钵知何代。六榕僧暇类懒残，三洲岩深足奇怪。锦溪石无三品封，白莲池有双头红。荔枝湾头酌明月，花林院里闻晨钟。金牛山长瞰江测，松风阁与红尘隔。合江绝胜多景楼，梅溪好似孤山宅。苏仙井古谁浚源，达磨泉深汲不浑。菖蒲生涧仙已去，沉香弃水亭犹存。罗浮奇绝不可述，西岩巇崄谁曾入。飞云楼上待云生，浴日亭前观日出。小金山似大金山，胜地人誇黄木湾。石屏台古土花紫，翠竹庵深春昼闲。刘王花坞花非故，挹翠亭空谁复步。堂缘后学思退之，楼为君王问丰度。滴水岩垂百尺帘，平湖阁题千万篇。红梅岭头簇车马，白猿洞口迷云烟。歌仙岩上招群鹤，小西湖边洗双脚。月溪春风花正浓，石门斜日潮初落。寺号飞来知有无，亭名通越失崎岖。忠襄遗庙草长碧，文献荒祠柏半枯。大通昨夜龙听法，宝陀谁梦僧饭客。杯渡庵空春草生，鉴空阁前秋月白。君归毗陵兴不孤，我写新诗作画图。约君重来续清赏，岭南嘉景无时无。
江风吹雨洒江烟，薄暮携筇独上船。鸟鹊声中传意去，白鸥群畔对愁眠。春山笋蕨三年梦，客路云萍万里天。但得此身强健在，流行坎止更随缘。
霜气连天午夜风，仙庵落叶任西东。人悲绮树余残绿，雁啄林花剩碎红。一带夕阳鸦背外，半床清梦雨声中。如今莫说飘零事，顾我生涯如转蓬。
绝品知君尚未尝，三山绛帐喜相将。冷官岂是淹贤地，尤物聊观十八娘。
黄山有温泉，日月所流精。饮之生羽翼，飘飖如容成。文章若云浮，五色为天经。三闾变风雅，好色成仙灵。轻举含道真，颜如蕣华荣。我持远游章，被之雅琴声。为君千金寿，相与娱生平。
几欲相寻出郭行，念君家雁不能鸣。逢杯得醉常常事，渐老多慈种种情。荏苒又闻寒食近，牵缠空作暮春惊。祇应已入东风笑，愁思长于万里城。
曼陀花雨霭轻氛，梵籁流觞许论文。一字见心生海日，几年归梦度溪云。林泉路远清光动，石笋峰高郁宝熏。物外超然生永福，停琴伫月莫辞勤。
夙昔烟花地，于兹杖履游。揭山犹历历，榕水自悠悠。爽气侵江月，清风入古楼。欃枪今扫净，景物自清幽。
往岁冰衔窃奉常，兹辰光宠异班行。斜廊缥渺朱衣月，合殿氤氲玉佩香。天语独闻当北面，岳神分祀得东方。如今病卧秋山里，白发青灯感夜长。
冷落愚溪十里村，暂容车骑憩柴门。松荒顿忆陶潜隐，梅落难招宋玉魂。累日有风春自暖，今宵无月夜难昏。勿令鼓角鸣行帐，田舍将疑有戍屯。
西风已飘上林叶，北斗直挂建章城。愁人底事最堪恨，络纬啼时无妇惊。
此日不再得，颓波注扶桑。跹跹黄小群，毛发忽已苍。愿言绩学子，共惜此日光。术业贵及时，勉之在青阳。行己慎所之，戒哉畏迷方。舜蹠善利间，所差亦毫芒。富贵如浮云，苟得非所臧。贫贱岂吾羞，逐物乃自戕。胼胝奏艰食，一瓢甘糟糠。所逢义适然，未殊行与藏。斯人已云没，简编有遗芳。希颜亦颜徒，要在用心刚。譬犹适千里，驾言勿徊徨。驱马日云远，谁谓阻且长。末流学多岐，倚门诵韩庄。出入方寸间，雕镌事辞章。学成欲何用，奔趋利名场。挟策博塞游，异趣均亡羊。我懒心意衰，抚事多遗忘。念子方妙龄，壮图宜自彊。至宝在高深，不惮勤梯航。茫茫定何求，所得安能常。万物备吾身，求得舍即亡。鸡犬犹知寻，自弃良可伤。欲为君子儒，勿谓予言狂。
托根岂解媚中珰，采蕨祇当慕首阳。未必木天无秽史，岂其枌省尽清郎。
三宫悬大漠，九塞扼居庸。羽卫何曾战，丸泥本可封。诸珰争揖盗，万国失从龙。辇路沙河曲，萋萋烟草浓。
人物神州杂五方，平明京兆坐黄堂。民投牒讼千狙诈，吏抱文书百雁行。幕府要人关听断，朝廷自昔选才良。朔陲使者声名久，随诏南辕佐赵张。
相君题品到林泉，大榜新书亦烂然。云护山根藏小鲁，风携人语动诸天。放怀对客忘青白，随意传觞任圣贤。谁谓瓯闽甘远俗，他时物物待陶甄。
束发企名都，游宦及兹年。遂陪登瀛侣，来上泛湖船。水光曜残日，林影溢中天。岩穴停桡见，楼台鼓枻看。苍苍敛暝色，幂幂曳寒烟。菰蒲有馀凄，鸥鹭相与閒。窈窕趋回浦，荡漾媚遥川。水宿怯宵清，篷卧爱月穿。俯视潜夜鱼，仰睇冲晓鸢。窘身愧浮霄，敛志惭跃渊。何当谢冠冕，岁晏此盘旋。
一身秋蝶抱寒花，卅载时光赴壑蛇。樽酒镫前都是客，溪山梦里暂还家。滴残午漏阑年雨，迎得春风半夜花。寂寂拥衾无稳睡，静听窗外噪林鸦。
身闲伴月夜深行，风触衣裳四体轻。为见近来天气好，几篇诗兴入秋成。
南北飘零短发斑，故乡今喜得生还。大车碧辗中原草，小舸青看两浙山。五斗米轻元亮达，一杯酒重季鹰间。预欣会合应联句，捲海搜春思不悭。
侍从能文翠，严徐与等夷。冥心玩仓雅，刻意发歌诗。出塞腰悬印，还朝鬓有丝。知君行帐梦，如在国门时。
浅浅轻车稳便休，何须高盖与华辀。短辕不作王丞相，下泽聊为马少游。
睇此台前竹，令我动遐悲。先人夙所爱，亭搆泽水湄。亭存亲已逝，风业犹猗猗。更有枝上乌，哀念堂北慈。得禄不逮养，鼎茵亦奚为。
塞云飞，风满袖，检点寒夜，料比当时瘦。旅惯天涯应似旧，怪底今年，脉脉情微逗！月华升，人定后，阑干倚遍，赢得青衫绉。荡漾秋心如醉酒，肠断魂销，此意君知否？
局促常悲类楚囚，迁流还叹学齐优。江声不尽英雄恨，天意无私草木秋。万里羁愁添白发，一帆寒日过黄州。君看赤壁终陈迹，生子何须似仲谋。
含胎十月无休歇，或作金兮或似雪。认取还丹莫乱求，猕猴水底弄明月。
政报朱轓起，旋惊丹旐归。死生何忽忽，闻见悉依依。献纳名元在，吟哦事已非。清风端可继，黄发独成违。
春郊杂遝拥红旌，共访仙踪啸傲行。云径直从深崦入，石梁宛在半空横。岩边瑶圃新开出，洞里芝田旧种成。羽客一枰无复见，青山留得烂柯名。
帝王治道，典册具布。秦人毁裂，汉儒训诂。微辞奥义，湮塞晦蒙。子能发挥，百代尔宗。
道义骨肉爱，异姓如周亲。而母亦吾母，一体同戚忻。尊慈享善养，况乃及百春。即化何遗憾，而令吾戚焉。子爱本罔极，吾母仅八旬。哀哀蓼莪篇，吾宁为子陈。显扬乃不朽，相期未死前。
夹岸垂杨带雨青，踏歌人访濯缨亭。几行睡鸭随波注，流到桥边梦未醒。
过雨溪山古木齐，亭台清閟绿阴迷。黄莺亦似怜佳境，飞去飞来不惜啼。
月出山疑欲雪，夜凉天易成秋。老去还能觅句，兴来何必登楼。
天眼支郎定里开，笑予辞印入山来。自怜不似柴桑冷，三径荒时尚未回。
闰月月望，月即寻常。云埋即闇，云散即光。
绝毫绝釐，日面月面。号令四驰，风行草偃。拔山超海杳无踪，风从龙兮云从龙。
燕蓟初无重九雪，推窗惊见白皑皑。半黄苑柳添冰缕，一色霜蹄起玉灰。玮异今晨当自美，涅宁馀黝看轻回。回头昨日樽前菊，真让梅花顷刻开。
一痕月浸窗棂纸。廊外风吹梧叶坠。夜无情，秋有意。抛个不眠人在此。忆来惆怅事。付与画栏烟水。一种花香露气。分明是梦里。
青松在庭槛，乃受众目怜。念彼岁寒枝，肯争桃李妍。不如卧涧壑，岁久霜雪前。尹侯东州英，炯若珠在渊。避地走南荒，因循留瘴烟。归来怀玉山，草草屋数椽。深居绝万虑，读书欲忘年。偶出到城市，颇厌尘嚣煎。搜肠出妙语，赠我以长篇。行潦被注挹，朽木烦彫镌。纷纷车马间，孰能知子贤。别归值短晷，肯复更留连。我老百事废，钝马难加鞭。清霜粲屋瓦，白云常在天。怅望子所居，欲去无夤缘。
金门多良竹，春风生新枝。猗猗青且坚，薄言一采之。物用各各殊，感之重嗟吁。或为虞廷箫，或为吴姬竽。
卖瓜种菜历炎凉，横祸无端实可伤。大道往还天日朗，高堂翻覆雨云忙。釜中蝼蚁诚难觉，劫里鹓雏岂有方。纵使阴霾销有日，昆仑已老禹陵荒。
谁谓灵泉易感通，解令少妇却愁容。道人应为众生说，此事如何著得侬。
怪底主人襟抱开，小园千本定深栽。不须羯鼓催花发，却要提壶唤酒来。可但拨忙聊慰眼，会应痛饮莫论杯。诗人有戒君知否，渐老逢春能几回。
天涯别后各风尘，物外相寻珠水津。书剑未孤为客志，情怀酷似老成人。旅中留鬓惟杯酒，岛上题诗忆几春。欲搆隐亭望沧海，貂裘那日是閒身。
木公金母传瑶爵，九虎开门动鱼钥。瑶池曼倩别烟霞，海上安期降乔岳。东牟先生德弥大，静课虚无明寂寞。背连海峤三双鳌，手取西山一丸药。推先当户培芳兰，斗牛宝气摇光寒。光华章绶表奇格，照耀广陌驰花鞍。春风物色论长久，柳拂腰支梅劝酒。百篇聊复付西江，盛事会须传不朽。天上老骥禾充肠，一秣万里渎空苍。年年岁岁身长健，岁岁年年春草长。
薇蕨悲歌后，罗巾染血痕。五人同毕命，一死足酬恩。入地鸳鸯队，生天杜宇魂。可怜环佩冷，荒冢易黄昏。
何处一声天下白，霜华晚拂绛云冠。五陵斗罢归来后，独立秋亭血未乾。
筵前百戏总逡巡，角底鱼龙且让新。逆往顺来吴道子，乍非忽是李夫人。宫城隐约琉璃国，冠带飘飖魍魉身。水沬乾坤成坏等，空中风籥火中轮。华镫膏烛月玲珑，圣手当场欲绘空。出像楚骚兼尔雅，返魂班巧与斤风。丝规缕折尘三昧，万臂千头小六通。唤醒人间石火梦，无情悲喜片时中。造物聊凭意匠成，纵无筋骨有神情。木人自觉机关少，粉本输他笑语生。世界总依阳燄海，邻封如近闼婆城。南询童子参何晚，烟水风光第一程。
画我郎潜先帝时，而今白发渐参差。若交传入都人眼，疑汝前身妙善师。风雪衡山涕满膺，懒残不管自家身。殷勤拨火分煨芋，却有工夫到别人。花光老矣墨婆娑，无赖梅花一白何。为问西来宗旨道，世间色相是空么。
凿地为方沼，层峦四面围。天光涵古镜，苔色上春衣。幽鸟情相契，閒云影倒飞。谁安一拳石，比作钓鱼矶。
月下浮舟去，云边曳杖行。物华随节换，人意与秋清。小圃蔬逾润，荒丛菊向荣。幽寻元自好，底用绊浮名。地旷晚逾静，山空月倍明。银河横灏气，石涧伴吟声。飒飒迎风叶，飞飞湿露萤。岁华行晚矣，为尔一凝情。
造化太茫茫，端居紫石房。心遗无句句，顶处有霜霜。白鹿眠枯叶，清泉洒毳囊。寄言疑未决，须道雪溪旁。
风来水面。片片落花随涧转。莺语垂杨。佳句题成吐异香。曈曈旭日。惆怅春风空独立。嫩绿残红。人在芙蓉水阁中。
可月湖边送战舸，长啸便欲凌清波。好风吹帆如去马，鼠曹若可双手把。青天无云水初涨，一山两山浮水上。平生胆意少羁束，叩舷长歌心益壮。生平诵书口啾啾，何似一日观沧流。厖眉太史足重茧，尽驱百怪归笔头。群公楚楚皆人物，我亦自忘布衣拙。恢谐莫续济川君，可无一诗记明月。
万里闽中去渺然，孤舟水上入寒烟。辕门拜首儒衣弊，貌似牢之岂不怜。
莲社从来说陶远，竹林今不数山王。家鸡野鹜何须较，秋菊春兰各自芳。清风明月无人管，茶鼎薰炉与客同。壮岁羞为褦襶子，而今却羡嗫嚅翁。
长相思，永离别，地坼天乖清泪竭。油卜罢春灯，寒砧谢秋节。宝带裂同心，他生就君结。
万感集萧辰，羁怀难具陈。还因牛女会，远忆别离人。雨霁火云歇，天空秋气新。宦游今十载，依旧阮家贫。
鹄袍乌帻一先生，刺写江东给事名。八百年来成把臂，可能同访旧云英？湖矶归理钓鱼蓑，收拾从前泪点多。笑煞江南村使者，有名金榜便如何？
六品初除入应天，府中僚友尽英贤。循良总出龚黄右，契合应居管鲍前。愧我不才沾圣泽，感君留意锡长筵。谁知万里青田鹤，得与鹓鸾会日边。
秋风杀万物，春气滋群苗。何如谢寒暑，不荣亦不凋。老氏薄圣人，赏罚日哓哓。天地为之端，生人安不浇。寄情太始外，恬穆日逍遥。
生长由来接社枌，台山越水偶中分。一朝倾盖便知我，千里携家得傍君。风厚大鹏培怒翼，天寒征雁拆同群。折梅相送齐山路，愁绝江东日暮云。
窈窕春风度，宫鞋径草微。棠梨明玉脸，杨柳剪罗衣。望处巫台似，逢时洛浦非。摇摇环佩去，三两夕阳归。
唐室衣冠四百秋，元和台省尽名流。谁人肯为交朋死，乞以罗池换播州。
逆风吹船头，上滩苦涉险。忽见好林峦，危亭半山掩。云是古三吾，移舟泊近?。石磴步屈盘，斑驳蚀苔藓。浯溪势蜿蜒，细流泻晴潋。栏护径仄仄，桥渡香冉冉。差喜得平坡，插面石屏俨。尊之曰一品，嘉名信无忝。借问山阴戴，兹溪何如剡。
砌蜡成花浅带黄，紫茎绿叶媚秋光。不吟尚自清羸甚，怪得诗腰肖沈郎。
鼓舵凌清晓，推篷坐拥衾。波流双桨影，树落半塘阴。沙鸟云汀小，人烟水市深。几声欸乃曲，萧瑟送秋音。
东风江上柳初团，海燕飞飞杏雨寒。帆影乱催人去远，烟光遥映嶂为攒。莺啼几处村方市，犬吠千家客正餐。满目溟濛无著处，一林钟磬落潮湍。
寻花呼酒恣清狂，绳匠斜街久断肠。魂梦王陈真入座，何来窗下一枝香。
平生不怕相思苦，溺爱名山当美女。一朝离别不胜情，名山与我皆无语。正如我在鸳江浦，美人别我泪如雨。顾影低徊几断肠，裁诗自写愁心绪。人生天地真逆旅，走遍天涯为谁苦。何时更与美人来，坐对名山共相处。
先施恩典未轻诃，喜乐平安赐与多。神旨今教心殄瘁，平波生变却因何。
冲雨冲风一事无，东陂南荡水连湖。兴如王戴非因雪，他日休烦作画图。
无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。
崎岖历古道，踯躅背斜曛。水到莱芜合，山从岱岳分。崩岩留积雪，断壁入寒云。尘甑流风绝，谁歌范令君。
监宪临行尚倚舟，陇云阡月要图收。一时缩地便行李，千里忘家惬宦游。不待移书问封树，即教开卷见松楸。清明官舍梨花酒，水墨微踪散远忧。
百拒无方却病寻，病馀不觉近春深。东风幽绿全还草，故里清红定满林。强聒未堪随世意，散行只欲避春阴。林间坐久何闻见，终日啼声不见禽。
莫问沧桑几变迁，且须沉醉落花前。天涯海角惊苍莽，暑去寒来任自然。四垒未宁思虎旅，八荒多难尚狼烟。腐儒未解安时策，惟愿银潢巩万年。
拂户出，瘦竹两三竿。银烛移墙留影淡，青枝似我隔衣寒。终夜随人看。
玉门关外何妨死，饭颗山头不怕穷。春瓮已成花欲动，了无一事着胸中。
展翅驾东风。飞舞晴空。竞乘阳气逞英雄。华采联翩看换世，乐也融融。声气感全同。化作长虹。弥纶六合建奇功。旋转乾坤随画手，巧夺天工。
草玄亭前老侯芭，赠我鞓红三朵花。一春风雨伤麦麻，天香何事来山家。且劝花王一杯酒，更祝花王千万寿。洛阳名苑今在否，未必开花大如斗。有花可赏不负春，红紫转眼俱成尘。酣歌谁识李翰林，酒楼柳絮愁杀人。
新草淡绿。翩翩荡前席。一带柳条，也似愁人，春初为客。笑脸迎风濯晓露，夹道舞、著鞭无力。过黄河、岸隔三春，旅同寒食。愁消释。凭酒力。闷堆积。成诗癖。且索米长安，携琴辇下，遥指五云凝碧。询及卿家有痴叔，蓬户远与京华隔。问何日归来，漫重寻泉石。
南山有长松，独抱参天姿。岁晚愈苍翠，不受霜雪欺。一贞恒自守，四序焉能移。眷彼桃李花，灼灼迎春曦。明媚惊众目，秾华复几时。常恐风雨至，须臾变离披。物性本如此，造化谁尸之。嗟哉浮俗流，龊龊徒尔为。安得古贞操，偃仰慰吾思。深闺有佳人，清姿艳且光。美人盻秋水，联娟蛾眉长。良玉蕴其辉，幽兰蔼其芳。永绡制其服，明珠缀其珰。借问谁氏子，伊其姬与姜。非惟逞颜色，而实励冰霜。贻我双南金，讵肯轻下堂。谦撝固自守，曾不求煌煌。奉帚心所甘，好合琴瑟张。伐柯未有斧，自媒诚恐皇。嗟嗟宿心违，辗转徒在床。搔首起延伫，云山远相望。音书无以托，涕泗空沾裳。凤鸟秉灵德，九苞璨文章。名为希世物，出见世道昌。稻粱非素谋，竹实乃所尝。梧桐岂枳棘，鸣则依高岗。虞廷闻九奏，览德斯呈祥。吁嗟吾道微，丹山乃深藏。䲭鸮亦何为，敢尔窥朝阳。宵行本么䯢，顾可争辉煌。造物杳难问，谁能复其常。三复仲尼叹，令人徒感伤。长江险可逾，蜀道难可陟。谁言周道平，而多荆与棘。箜篌乃戈矛，卮酒为敌国。举目睚眦间，骨肉甚仇隙。九夷不可居，俯仰隘八极。将欲凌风翔，恨无双羽翼。猛虎在深山，终日恒渴饥。狰狞肆贪恶，居然当九逵。一啸腥风生，白日翳阴霾。阱槛素无备，冯妇安可羁。姬旦久不作，兴言乃凄其。薰莸本不同，冰炭实相反。华夷性苦殊，雅郑音亦远。熟计出万全，危哉诚累卵。鹤颈与凫足，何须较长短。捐彼戚戚怀，履道恒坦坦。寒暑互相迁，二仪成气候。真宰司化权，谁能测声臭。松柏一以摧，居然樗栎寿。伤哉萁豆情，载惜山木寇。洋洋北鄙音，乱我钧天奏。白鹤伏黄昏，寒䲭出清昼。坐起长太息，颠倒何太缪。玄浆参曲蘖，太羹杂酸辛。妖姬调古瑟，郑声乱天真。太朴一以散，谁为葛天民。热中殊感慨，吊古徒沾巾。物情类如此，已矣无复陈。燕燕谁家女，人云难再得。讵知乃祸水，汉火因之灭。尤物虽可怜，往往倾人国。于戏古哲王，所贵惟有德。我心亦如水，女蛊安能惑。大钧秉元化，寒暑循无端。至理妙不测，岂容私智观。春风草木荣，秋霜忽凋残。达人契斯理，所遇常自安。如何抱阳人，能成紫火丹。念彼穆天子，瑶池往复还。
崔郎志趣在云林，笔底遥岑自浅深。欹枕不忘图画事，开函又动隐居心。粉痕白白生云气，黛色沉沉覆树阴。幽思不教忘梦寐，耳边长似有猿吟。
春草空祠墓，荒林唯鸟飞。记年碑石在，经乱祭人稀。野鼠缘朱帐，阴尘盖画衣。近门潭水黑，时见宿龙归。
一池莲菡漾红霞，并带双花足赏嗟。醉面相看谁得似，三郎夜饮玉真家。
潇潇细雨暗阶除，坐倚屏山慵检书。如豆一灯明欲灭，最伤怀是别离初。
钿带长。簇真香。似风前拆麝囊。嫩紫轻红，间斗异芳。风流富贵，自觉兰蕙荒。独占蕊珠春光。绣结流苏密致，魂梦悠扬。气融液散满洞房。朝寒料峭，殢娇不易当。著意要待韩郎。
江南江北望烟波，岁岁无如老去何。蝴蝶梦中家万里，几时回首一高歌。
古柏苍苍高入云，凌霄万朵拥其身。有如巨君染须发，新娶杜陵佳丽人。
鹊噪人所怜，乌啼人所唾。谓鹊能报喜，谓乌常送祸。乌啼鹊噪何心然，孰为此者皆其天。预言祸至使人避，比鹊以乌乌更贤。欲忠于人反嗔己，喜谀恶直常如此。君不见九龄去国林甫相，崇侯得君比干死。
广寒宫殿。晓驻黄金辇。天上彤霞平近眼。俯看碧云芳甸。乾坤六合皆春。荣光瑞彩津津。浩荡云飞川泳，甄陶总出皇仁。
山色浓如滴，湖光平如席。风月不相识，相逢便相得。
暂登山上冈，复憩林下扉。入林坐苔石，黄叶飘人衣。穷秋野色改，遥阴际寒晖。悠悠岭烟孤，飂飂谷风悲。情来欲何语，兴尽自言归。带索老忽逢，因思荣启期。
吾宗出关西，夙昔清白门。后裔日云盛，派衍流益分。建安遂占籍，瓜瓞绵以蕃。我祖怀隐德，积善开庆源。峨峨大■山，佳木森云屯。芳名重当世，遗泽传子孙。伯父抱才器，声价比玙璠。一官处中都，戎幕称贤宾。我父远相从，同气情实敦。粲粲华萼辉，嗈嗈鸿雁群。清望属明时，懿范垂后昆。沦谢岁云久，音容杳难闻。嗟我承先绪，遗训心所遵。穷经忝科第，志愿幸已伸。优游词垣职，出入叨宠恩。及兹二十载，曷以摅忠勤。譬彼海与岳，安能效涓尘。终期竭驽钝，庶用答君亲。岂无桑梓怀，迢迢隔晴云。骨肉久乖违，感嘅难具陈。吾弟忽远至，义重情乃真。提携我仲子，跋涉良苦辛。相见若梦寐，悲伤杂欢欣。从容问故旧，婉娩及乡园。枌榆幸无恙，松菊今尚存。顾此万里心，罄兹终夕言。连床听夜雨，秉烛对芳尊。良晤能几何，别意遽忍论。秋风吹征衣，灏气拂高旻。执手向都门，顾此停车轮。殷勤在长道，善保千金身。悠悠离别恨，托之图画新。烟树既绵邈，云山复嶙峋。时或一披览，慰此怀思频。
村叟供茶不满钟，篝灯人唤野亭东。春寒半落巴山雨，夜静全生汉水风。为客十年书懒看，思家千里梦长通。一身风化浑无补，归去须收耕稼功。
青青阶下草，生意又逢君。往古春馀几，而今始属人。看看涵宇宙，兀兀断知闻。不注图书脚，探玄笑子云。千古韶音歇，一声何处讴。华堂人半醉，红烛影交流。象纬罗天阙，云霓护客舟。楚江黄鹤唳，清梦亦高楼。身著紫藤蓑，门掩碧烟萝。辟人甘鸟兽，行路愧丘轲。长醉兼长舞，一丘还一窝。紫虚率道士，许我日相过。
风借吴松十幅蒲，春愁渺渺际烟芜。傍船时有能言鸭，举网今无巨口鲈。欲访龟蒙前杞菊，谁怜麋鹿旧姑苏。一尊重酹沙头月，物色分流到我无。
疾风吹细雨，忽忽过阴崖。久喜江山静，新增节序佳。秋声连迥野，暝色起高斋。自得论文侣，中年有好怀。
不慕瀛洲十八仙，青云无意事攀援。只怜南国溪山好，风月琴樽共一船。
远山低、半留残雪，望中清景殊绝。寒云渐逐西风散，村落午烟摇曳。行路客。被簿领沈迷，又度隆寒月。岁尽阳回，何日是春来，早梅花萼，看透几分白。忆江左，多少关河分隔。异乡空望明月。衡阳飞雁都回矣，欲寄音书那得。情如结。更断酒抛诗，幽恨凭谁说。霜髯雪鬓，不奈老年华，禾畦麦垄，觅取旧生业。
重过苍梧客，扁舟一夜心。山川犹昨日，难对在高深。芳草绿新恨，春风吹旧林。岂无同旅泊，谁识此宵吟。
鲜鲜黄金花，种种白发人。晚岁色不改，宿昔情相亲。浪因五斗米，愧此流转身。我辈有能事，大笑非伯伦。
京洛翩翩有数公，何期冠盖访墙东。借居开径曾非隐，登阁看山暂可同。尚把椒花供献岁，更移梅萼试春风。曲高未敢轻相和，郢客从来尽国工。
城外无尘水间松，秋天木落见山容。共寻萧史江亭去，一望终南紫阁峰。
姚宋亡来事事新，一丘聊复避红尘。劳生未悟梦中梦，举世皆忧身外身。夜月推敲烦木客，春风剪刻藉花神。年来了绝功名念，独未忘情向隐沦。
荣落须臾亦弄姿，白中一朵半胭脂。佳名爱老风流甚，清露花翁浣莫迟。
曾移绿玉到檐齐，几度诗成节下题。偏爱小窗明月夜，紫鸾飞落翠云低。
一醉高寒清到骨，四无尘滓月当空。光芒万里今犹昔，牢落十年西复东。暮霭收无归鸟尽，凤箫阁上听松涛。宿枝不稳鸦飞起，照水当中月上高。画阁岿然百尺危，吹来花片点春衣。黄昏璧月溪心浴，白昼银盘水面飞。凤箫吹断无人见，但有寒光拂太虚。仰面笑天天亦笑，此心如月月何如。
可贵天然物，独一无伴侣。觅他不可见，出入无门户。促之在方寸，延之一切处。你若不信爱，相逢不相遇。
整顿乾坤，恨舞袖、回旋不足。须付与、腰金叠赤，面槐参绿。功业岂无人可了，英豪自有心相伏。自孤窗、寒烛听经纶，常三复。举大白，倾醽醁。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。
蜕骨藏真传此岩，土花石黛已?毵。那能县绠探金槥，下捣龙宫万仞潭。
金流石烁草欲枯，炎气熇熇嘘洪炉。兰台兔园避处无，高堂贮冰排玉壶。珊瑚水晶间犀株，扇车作风转辘轳。水戏蜡刻鸿鸥凫，大瓜浮绿李沉朱。碧筒捲香?云腴，脍盘堆雪封秋鲈。美人笑指袁安图，汗珠滴出红罗襦。
妙义传天台，迷云净如扫。初终虽五时，修短自三草。结隐非此峰，获藏亦珍宝。秋来月正圆，独照松已老。
独上层楼风满胸，扶天欢惜世人庸。烟波隐隐思黄鹤，客路茫茫听梵钟。大水西来江不受，万年东注海能容。白云自古催人老，明月依然倚翠峰。
一曲高歌声欲裂。血色罗裙，舞袖双翻折。唱到阳关声渐歇。两眉细蹙肠千结。山下行人山上月。班马萧萧，山水流幽咽。燕子梁间相对说。人生常是悲生别。
浮楫下?川，沿洄绿渚烟。水衔村径出，樯拂浦云悬。沙鸟依人静，汀花对酒妍。蒹葭别有思，何似雁行边。溯洄江色暮，空水澹清秋。雾隐桄榔岸，潮平雁骛洲。管声川上发，槎影月中浮。便拟随星使，将寻天汉游。
清溪楼阁暮沉沉，不觉登临夜欲深。几处捲帘催酒笛，谁家闭户捣衣砧。一朝野雾三朝湿，十日江天九日阴。暗喜碍人公事少，自来收拾送秋吟。
村径通荒寂，悠哉此一隅。晚凉移暑湿，空翠落虚无。山意完深境，天然畀老夫。君看黄雀思，自与白鸥殊。沙平时薙草，石冷重移苔。野蝶忘人面，山禽覆茗杯。地偏群动寂，偶丧百愁开。云露高寒表，樗榆育不材。草木区萌遂，禽虫乳孳多。独吟还自放，晚起且谁何。邻里稀相接，樵苏也不过。赘疣容圣世，敢复恨蹉跎。
银河迢迢星烂烂，汝南鸣鸡夜将半。行人出门中道叹，欲归不能何时旦。曲阳酒酣起更衣，新声乍移霜乍飞。
琅函密锁君王字，石壁仍刊宰相诗。无限幽光动岩谷，山深惟有白云知。
淇水汤汤日向东，居民似有上皇风。始知世变风移久，浪说桑间与上宫。
罗浮道士谁同流，草衣木食轻王侯。世间甲子管不得，壶里乾坤只自由。数着残棋江月晓，一声长啸海山秋。饮馀回首话归路，遥指白云天际头。
巉岩山寺里，铁干欲为薪。残月疑山鬼，深云隔美人。无花留太古，何草似灵均。再弄虬枝下，江南久望春。
金为有尽藏，田为无限法。凭塘汲水不过日，孰若得源能不竭？此理明于一加二，何人颠倒本与末。昔我观谣长寿街，青石板路褐木台。野老不语能微笑，熏风斩夏消尘埃。今年夏雨涨江涯，鸟客龙宫鱼游阶。䆉稏千顷俎冯夷，池鱼未及真幸哉。胡为竟夺子孙食，即时微卵破鸡胎？旧为老区功如雷，今逐繁华遗穷羸。为政在导不在责，身寒虑浅亦可悲；使我人民能自理，安用人民政府为。
山侗十愿报师恩。劈碎金枷玉杻情。久视门中修久视，长生路上得长生。昏昏默默澄澄湛，杳昔冥冥净净清。响喨丹成蓬岛去，重阳师父远来迎。
独立苍茫每怅然，恩仇一例付云烟。断鸿零雁剩残篇。莫道萍踪随逝水，永存侠影在心田。此中心情倩谁传？
朝辞漂母祠，暮向黄河泊。关山篴一声，行人泪双落。
短发彫秋鬓，天风快晚晴。闲唯欣有味，老不叹无成。白石和云煮，青山带月耕。无心少年事，慷慨乐从征。
旧阀知王谢，奇情识鲁连。世传如练句，人诵捣衣篇。冠鹖馀生事，屠龙入暮年。白门桃杏色，次第理吟鞭。
肃气穷冬分外严，支寒瘦骨锁眉尖。遥怜塞上今宵雪，似此妆楼几倍添。
画工妙处称毛羽，我欲论功第先兔。不知心手会天机，象管纷纷谁比数。寥寥千载一曹霸，墨妙于今传二马。龚生重马轻尺璧，蔑视韩韦复何者。尔来一顾遇孙阳，奔走侯门日无暇。一匹腾骧一匹嘶，先生爱骏非爱奇。有如霓裳第三叠，按图知拍逢王维。新诗迈绝今老杜，作经未必多马蹄。先生驰骋金马里，口角雌黄即公是。欲知早晚定登庸，步武风云起平地。伟哉骅骝世英物，一日早行三万里。
寒拥蓬窗暮更侵，何来琪树立森森。绿天昨夜长笺碎，幻作天花笼卜林。
痴醉何须饮满缸，清馨一瓣焕诗邦。方抽玉管吹杨柳，更著梅花闹雪窗。旅里常怀云水曲，人间应识璧珠双。仙凫已送重霄去，掩卷还思歌大江。
达磨来东土，兹峰天下闻。楼明涂水月，钟度蒋山云。梵呗江龙出，僧斋野鸽分。一帆风力便，吾欲谒神君。
释迦枉作狮子吼，尼父徒为木铎鸣。我发微声震天地，但从人外叩焦螟。
篙篙答幽响，霞壁尽中空。自发多钟磬，相吞是水风。石泉如乳白，云叶比花红。处处层城似，丹楼望不穷。
诞受灵符，肇基丕业。配享洁尊，永隆万叶。
夫婿泛淮船，闺门一步前。如何中夜梦，却在大江边。
正愁玄鸟巢军幕，又见白鱼逐钓丝。座侧有人颦蹙去，更烦熟读董京诗。
细雨幽窗晓露垂，雁苗昆石两相宜。老翁拔白知无用，且为昌蒲镊退髭。
讼庭无事意徘徊，长啸西风酒满杯。溪上小楼秋色里，一番新雁趁云来。
太上乘龙降，群真曳佩参。灵科宣玉简，秘箓发金函。传诀开丹鼎，焚香结紫岚。侍仙通古篆，援笔录元谈。
昨日九月九，过了重阳节。今日忆重阳，升堂何可说。拟欲问黄花，黄花虽有在东篱。拟欲问白醪，白醪虽有非我知。不如一时放下衲被幪头，从教门外风飕飕，雨飕飕，幽州江口，采石渡头，三三两两钓渔舟。
妾有罗衣裳，秦王在时作。为舞春风多，秋来不堪著。楼头桃李疏，池上芙蓉落。织锦犹未成，蛩声入罗幕。
卓立不求名出家，长怀片志在青霞。今日英雄气冲盖，谁能久坐宝莲花。
见尔诸孙子，瞿然感老迂。只今叨显达，鲁历苦工夫。立志须超世，承家惟业儒。男儿期远大，毋忘祝桑弧。
众鸟飞将尽，孤云懒不流。空山一声磬，落叶半林秋。风定炊烟直，霞明夕照收。最怜耕作苦，多少属荒畴。
住山仍黑瘦，瓶锡极萧然。顶发千茎雪，跏趺一缕烟。禅堪拈出众，诗亦长于前。烧尽西窗烛，相看各不眠。
计偕试南宫，遂上公车对。时当世太平，内外争尽瘁。穆穆肃皇圣，主静勤修内。怀柔慑万灵，纳言收中贵。惩贪更训廉，信赏罚无贷。嘉靖殷邦同，久道万方赖。至今思祖功，父老犹垂泪。
起看残月寒无色，卧听回潮怒有声。子丑寅时酣睡足，碧天何事尚迟明？
杯盘今日偶相逢，客路飘飘过一冬。为问玉堂春帖子，不知学士有谁供。
风动归云清，日落众山楚。重来兴弥深，托宿此何所。浪浪鸣玉泉，恍恍对床雨。梦断身高低，尘劳深夜语。
元康相业夫何如，郑公故笏今有无。风流云散子孙在，能事尚与他人殊。高轩长戟非所顾，并州快剪真吾徒。庐儿左右亦安有，指挥自有金针奴。明窗无尘大几净，组练拂拭澄江铺。弥缝细意妙熨帖，心如两翁当国初。青天五色了无迹，巧手失笑娲皇疏。短长窄狭俱中度，趁时剪制丽且都。要令土木咸文饰，岂但击壤歌唐虞。噫嗟古道去日远，沐猴被虎何纷如。世人重外不重内，抚掌短褐矜华裾。萧然桑枢一老夫，纻布半作桑叶枯。绮罗千金不足数，荷芰落莫秋风孤。云山之阳云满谷，温其如绵软如縠。攐而怀之可盈掬，请君为我裁春服，舞雩行歌洞庭曲。
杉棚已绝笔，复得云锦书。况当既望后，一镜悬空虚。恍然玉堂上，乘鹤来须臾。君健胜我健，我臞甚君臞。人事有离合，尺牍莫相疏。老骥不忘骋，老耕不忘畬。笔砚易乾涩，时时要喣濡。井汲去泥鲋，清冽用有馀。自君之往矣，我怀久不舒。久闻畬斋君，插架富名都。欲往鵁鶄市，读书借其居。我曾见其文，鼎脔出帅初。何年澄斋老，道我问其途。
佐郡一隅方展骥，朝天万里且鸣驺。遐荒每藉承宣重，治行常从抚字优。竹虎分猷劳暂摄，玉麟专使更何求。赐金阙下仍增秩，遮莫儿童待细侯。
蜀相隆中昔未遇，管乐自比人争嗤。乘时不解致真主，掀揭风云那得知。许身稷契者谁子，冻饿作诗愁欲死。泥沙龙卧亦已多，会际安知不如此。君不见汉时卜庶长，君不见秦时张主翁。椎埋折拉齿国士，一挥百万称世雄。淮阴有美况年少，冠玉未可轻嘲笑。岁旱窃慕商家霖，横目何人许同调。庙堂正尔咨吁谟，耕莘钓渭庸非夫。傥驰精爽见物色，忍使苍生望眼枯。
庙社崇严祀典尊，四时亲荐礼弥敦。圣诚感格神如在，国祚绵绵福庆蕃。
乐莫乐兮新相知，悲莫悲兮初别离。鮀江水黄海水绿，与君一夜东西驰。凤皇台边客帆卸，遥忆维舟九龙夜。欲知别后相思深，茫茫江海愁人心。
卫乱共氏理，周兴比干封。义节本天授，褒扬系皇风。閒披新安志，仰企荥阳宗。烈烈四女士，允为男子雄。世运有迁革，英风浩无穷。高闳丽云汉，大字腾蛟龙。在殷比三仁，于宋齐五忠。世有长乐老，此地无经从。
知足随缘处处安，一身温饱不为难。禅房窄小才容榻，此外从他世界宽。素发青眸七十馀，未尝游学只安居。旁无几杖身轻健，应为心闲得自如。
小阁峥嵘在空谷，云是先生读书屋。不见善和数千卷，空闻邺侯三万轴。先生一去几经年，山色依然为谁绿。只今赖有卫夫人，壁上萧萧数竿竹。
寄问闽州明使君，十年蹉跌路岐分。帐前约束承严节，按下文书接署云。北去最先趋画戟，老来应免醉红裙。新篇一揽思游旧，搔首孤吟日又曛。
桂林山水冠诸州，天遣诗人豁远眸。云气西侵昭岭色，河声东泻广江秋。孤城落日闻猿啸，野水连天放棹游。近日小斋无一事，晚来强半为诗留。
万国勤怀保，三阶愿治平。寰中皆赤子，域外尽苍生。小蠢忘帡冒，天心解斗争。执迷思梗化，伐罪事专征。武略期无敌，王师出有名。亲藩分鈇钺，长子拥麾旌。貙虎资郎将，貔貅壮禁营。玉戈凝晓色，金甲耀秋晴。获丑宁遗类，筹边重此行。据鞍军令肃，横槊凯书成。烟火疆隅堠，牛羊塞上耕。遐荒安一体，归奏慰予情。
峰头不住起云烟，野水纵横尽入田。定是人家蚕事末，道傍桑叶小如钱。
可惜洋州不再生，此君只许伯夷清。霜删近觉林方瘦，笋碍浑无路得行。一片琅玕香净天，风吹细细雨娟娟。龙孙始学斑衣戏，鹙子从谈玉版禅。自笑园丁职事新，一春风雨为供申。笋如滕薛皆争长，瓜似朱陈已结亲。
城南策马一经过，眼底偏惊乐事多。地主旋开桑落酒，山童能唱竹枝歌。翠云宫殿闻玄鹤，青草池塘见白鹅。却爱道人幽独好，几时携手入烟萝。
阊阖门重启，星辰地一隅。寂寥群籁动，惨淡百灵趋。剑佩当风乱，松楸上月孤。他年神武气，或恐未荒芜。石马鸣何日，金凫起别宫。关山不改色，天地自相雄。惆怅君臣礼，凄凉岁序同。泰陵千古泪，一洒翠华东。
别却亲庭二十年，白云望断海天边。九重此日承优诏，万里长沙放画船。春色暖酣红荔雨，莺声晓弄绿杨烟。悬知明到称觞处，多少人誇昼锦鲜。
二十青宫吏，成名似者稀。承颜陆郎去，携手谢娘归。夜月回孤烛，秋风试夹衣。扁舟楚水上，来往速如飞。
漠漠阴凝水墨天，雨丝成阵拂窗前。千层叠巘笼轻霭，一带澄江锁淡烟。归思似云空散乱，名踪如系尚留连。当时错笑悲风赋，今日閒愁顿黯然。
紫蟹霜肥橘柚香，一年容易又重阳。登高怕作思乡赋，展卷难歌陟屺章。晚雨半帘寒乍到，西风满径菊初黄。那堪弟妹都遥隔，欲插茱萸泪两行。
门掩青松间绿槐，一奁图画自天开。朝霞炼药黄金井，夜月吹笙白玉台。树老有枝皆薜荔，地闲无处不莓苔。数声野鹤惊残梦，疑是神仙出洞来。
道旁白兰花，夜来香欲喷。零落不终朝，都上女工鬓。
绕舷声震天，入望头栉比。裺囊绽复裂，襁负及妇子。青齐岁移民，辽海例转徙。今年重兵劫，村落化荆杞。流亡但求活，岂曰事耒耜。民生固在勤，何至类箠豕。鲁风嗟再变，虎兕实逼此。泪痕涨溟渤，作赋记祸始。
安南莫道是天涯，岁岁人从蓟北回。江北江南亲故满，三年不寄一书来。
尺五城南近世纷，移家来并武夷君。他年功业谁青史，此日山林自白云。石气晓侵书幌湿，溪声时杂棹歌闻。故人已有同栖约，杖策行穿虎豹群。
公馀燕寝但凝香，稍退朝来雁鹜行。政誉已争铜岭峻，恩波仍带绣川长。未应尚布春风诏，会许重赓夏日章。皎皎东阳嘉话在，到公端类发天藏。
碧树秋云一霎凉。乌菱红芡下青霜。相招乘鹤桥头饮，满袖西风夹桂香。
陈生将五十，无地堪栽竹。丈人门径深，两面千竿绿。营营不好事，终日眉峰蹙。二气岂相宜，此君觉尘俗。琅玕诉失所，愿作陶家菊。赖有徐卿儿，往往知忘肉。
秋风一舸下沧浪，想见占繇听鹊忙。两夏作僧犹有债，三旬为客更须偿。君才有用今千里，我拙无堪尚一方。好去玉霄云海上，寄声江汉永相望。
过雨苔痕玉不如。紫藤亭馆闭门居。可怜闲煞七香车。燕子不将春爱惜，落花那管客踌躇。个侬曾见海棠初。
人寂寂，夜沉沉，风满中庭月满林。欲挽银河湔泪眼，银河清浅泪痕深。
出现在扬州，留锡于此地。宝塔凌高空，声光动万里。利物应群机，如月分众水。我来爇瓣香，一瞻一顶礼。从教人道自倒还自起。
卿教诸器得完形，何使蒙羞与贱轻。玉我于成还复毁，心知此毁不干卿。
濠上行云卷复舒，数竿修竹野人居。庭幽蚤听秋虫急，客病时惊夏木疏。栖息一枝南国鸟，逍遥万里北溟鱼。中林拟遂甘疏散，未老浮名觉渐虚。
憔悴年来甚，萧条益自伤。风威侵病骨，雨气咽愁肠。夜鼎唯煎药，朝髭半染霜。前缘竟何似，谁与问空王。
不到禅林历八年，重游春暖雨余天。万松夹道连空翠，一水通厨引槛泉。携友已非前度客，寻僧又结后来缘。浮踪笑我频南北，绝少游山祇泛船。鳞比方田旧赐庄，劫余幽径未全荒。山光拂槛含朝爽，塔影凌空淡夕阳。檐卜花开无俗韵，伊蒲馔设有余香。归途十里沿钟阜，还访参军旧草堂。
棘围木栅试文章，先把公卿作寇攘。往事如斯能不咎，未容尽付与斜阳。
幽栖谢俗缘，僻性耽清赏。醉后步苍苔，东林月初上。
省灾行近郊，探幽指层麓。回飙振玄冈，颓阳薄西陆。茎田收积雨，禾稼泛平菉。取径历村墟，停车问耕牧。清溪厉月行，暝洞披云宿。淅米石涧溜，斧薪涧底木。田翁来聚观，中宵尚驰逐。将迎愧深情，疮痍惭抚掬。幽枕静无寐，风泉朗鸣玉。虽缪真诀传，颇苦尘缘熟。终当遁名山，练药洗凡骨。缄辞谢亲交，流光易超忽。
君名切斗魁，步武上霄极。蓬莱群玉府，图书照奎壁。郎官应列宿，寖觉象纬逼。胡为作使星，炯炯向江国。仰奉鹤发亲，版舆映莱服。昔日红莲池，帅垣资婉画。方将散馀润，连城被膏泽。官搉与民繇，丰俭烦振籴。小试活国手，疲氓赖休息。便归侍玉皇，拱立香案侧。富贵殊未已，行行上鸾掖。君其妙演纶，三能看齐色。
一任丁香吮臂眠，游仙枕上续前缘。人间忽报黄粱熟，惟有红瘀薄似烟。
御街暂分手，相忆两相望。生意随春动，新诗入梦香。九天饶雨露，一水贯苏杭。地控衣冠会，声名日日彰。
古砚传千载，英山石更奇。水流鸲鹆眼，质润鸊鹈脂。藏自焚书日，出逢布露时。右军挥兔笔，应勒岘山碑。
住在壶中小有天，故山猿鹤作忘年。云归每失棋盘石，人去不生丹灶烟。肯信玉华空有洞，自贪黄粟便无仙。我来立尽斜阳暮，犹撚吟髭风月边。
江风吹面雪漫漫，二月东风特地寒。四十病身谁役汝，小车摇兀过长干。
残角两三声，催登古道。远水长山又重到。水声山色，看尽轮蹄昏晓。风头日脚下，人空老。匹马旧时，西征谈笑。绿鬓朱颜正年少。旗亭斗酒，任是十千倾倒。而今酒兴减，诗情少。
路滑堆残雪，山晴散宿霾。民生已涂炭，兵气尚江淮。抚世忧徒切，谋身计自垂。临觞且复醉，吾命有安排。
忽辞明主事真君，直取姜巴路入云。龙篆拜时轻诰命，霓襟披后小玄纁。峰前北帝三元会，石上东卿九锡文。应笑世间名利火，等闲灵府剩先焚。
生小比邻数往来，骑危细鼓打如雷。天吴紫凤空相妒，竹马青梅两不猜。谁判无情成眷属，更抛斯世付沉埋。十三年事匆匆过，忍买丛杨冢上栽。
丹青妙手称良工，笔端造化真无穷。绞绡一幅如掌大，江山尽入画图中。晴云终朝锁峻岭，钓叟长年棹孤艇。鸟鸣洞口不闻声，日出扶桑树无影。仙桃己去花犹红，严冬草色尽青葱。人行相逢路间陌，鹤飞不到岩前松。众山环绕如盘谷，流水萦纡武陵曲。徬徨几欲造其间，去路迢迢难着足。
霜寒水落石如林，泻壁直下三千寻。溯流岂辞上滩涩，到家不厌寻源深。片片浮云或聚散，衮衮长江无古今。此怀只有陈抟解，故喜扁舟论素心。
芸芸天壤间，物物自终始。阴阳司屈伸，雨露发膏泚。穷探造化妙，学道当没齿。忆昨效前脩，老屋坐荒址。诚能不汝画，么么变奇伟。华发已侵寻，兰台方小史。补报无尺寸，追思负甘旨。胡为俗累深，不得宦情已。涉世相推移，因人具条理。堂堂颜使君，端为苍生起。东瓯素凋瘵，宿弊要全洗。守宰如星分，妖红连俗紫。己听下车谣，清强新直指。岩岩金华峰，湛湛谷溪水。吾道增光辉，霁景照纨绮。古今谁并驾，避路行且止。簿书日奔忙，愧我徒为耳。
孽后邪臣造衅端，房陵幽闭抱深冤。一朝变起宫闱内，方信当时用妇言。
偶就澄溪照幅巾，兰亭遗韵想清真。功名不入山林梦，诗酒犹关老病身。万事只增思鲁叹，百年常愧避秦人。超然聊喜高情在，手挈长条贯细鳞。
天宇何其旷，江城坐自拘。层楼百馀尺，迢递在西隅。暇日时登眺，荒郊临故都。累累见陈迹，寂寂想雄图。古往山川在，今来郡邑殊。北疆虽入郑，东距岂防吴。几代传荆国，当时敌陕郛。上流空有处，中土复何虞。枕席夷三峡，关梁豁五湖。承平无异境，守隘莫论夫。自罢金门籍，来参竹使符。端居向林薮，微尚在桑榆。直似王陵戆，非如宁武愚。今兹对南浦，乘雁与双凫。
三万六千卷，一卷供一朝。百年双白眼，不向世人骄。
城外春深又惹情。登舟一去觉身轻。如痴如梦听啼莺。风卷波头莲叶白，日穿云脚柳条青。高山对我作逢迎。千步岩高不学仙。盘飧且可具腥膻。碧峦影落酒杯圆。斋舍轻凉围竹树，栏干微润扑云烟。笑伊暗室欲长眠。登了龙门且浩歌。风摇欲坠舞婆娑。足敲石鼓响声多。小树成行眠曲岸，片帆不动贴清波。人间天上复云何。追得钟声兴自豪。路回楼角出山腰。寺门红衬杏花梢。不信头陀消世虑，翻疑罗汉羡吾曹。香浮深殿九天遥。绛阙云台总有名。水流石级踏层冰。垂帘返影绿中庭。修竹斜阳留倦客，落花啼鸟伴诗僧。重游能否记吾曾。多谢风微草绊船。须知游兴正悠然。山深深爱暮云天。衣色有情分翠树，履声含力和清泉。归来记取笑灯前。小渡横堤搁浅沙。绿杨春困半低斜。游歌回响矮山遮。水映茅亭鱼戏草，风掀画幅燕衔花。相看一笑我评茶。
湾上深居傍翠峦，无心出岫学龙蟠。参差勾漏岩头过，缥缈朱明洞口看。石削綵分千树色，瀑悬軿度万峰寒。庞公奕世冠簪贵，沛作甘霖自不难。
缅邈洞庭岫，葱蒙水雾色。宛在太湖中，可望不可即。剖竹守穷渚，开门对奇域。城池自絷笼，缨绶为徽纆。靡日不思往，经时始愿克。飞棹越溟波，维舟恣攀陟。䆗窱入云步，崎岖倚松息。岩坛有鹤过，壁字无人识。滴石香乳溜，垂崖灵草植。玩幽轻雾阻，讨异忘曛逼。寒沙际水平，霜树笼烟直。空宫闻莫睹，地道窥难测。此处学金丹，何人生羽翼。谁传九光要，几拜三仙职。紫气徒想像，清潭长眇默。霓裳若有来，觏我云峰侧。
绵绵细雨似虾须，山隐虚空看近无。树上悄然分败叶，草头乏力挽垂珠。诚知此际宜芳醴，自笑平生别酒壶。枯坐床头偶对镜，痴看一颗好头颅。
咄咄休无赖，栖栖又一年。时从柱下史，独贷薛中钱。多病惟须药，长贫不怨天。归期无远道，犹滞稻粱田。
分符督诸将，仗钺讨三危。雷动征蛮鼓，云开飞虎旗。中军号令肃，上将智谋奇。驻节舂陵境，屯兵溪洞陲。杂耕民不扰，招捕算无遗。贼有坐擒者，法犹令纵之。脱鞲放鹰隼，钻穴泣狐狸。孟获终能服，貘猺何足追。无虞旋奏凯，有旨即班师。身被黄金甲，旌扬翠羽仪。献俘来太庙，锡宴上丹墀。喜动龙颜日，恩承鸾诏时。宫袍围玉带，御酒赐金卮。公主捧觞贺，中官退食迟。衮衣资黼黻，廊庙藉纲维。开阁薇香动，垂帘花影移。朝趋虎豹阙，晚集凤凰池。边警喜宁谧，圣明于缉熙。金闺通籍早，铁券纪功宜。自愧沾微禄，今当致远辞。风鹏正南击，天马又东驰。遥望台星照，长怀江汉思。苗顽既已格，帝化自无为。愿献平猺颂，流传四海知。
眼底无群子，毫端有百川。脩名如揭月，馀事亦凌烟。剩欲携藤去，相从听雨眠。恐渠即霄汉，泉石罢潺湲。
江城向晓，被西风揉碎，一天丝雨。乱织离愁千万缕，多少关心情绪。促织鸣时，木犀开后，秋色还如许。那堪飘泊，异乡千里孤旅。应想帘幕闲垂，西楼东院，齐把归期数。记得临歧收泪眼，执手叮咛言语。白酒红萸，黄花绿橘，莫等闲辜负。朱笼归骑，甚时先报鹦鹉。
文衰东京后，特起得韩子。支撑诽笑中，久乃化而靡。籍湜既洒扫，后生始归市。垂君拯溺手，请效我一指。
隐者高居不在城，閒来搦笔写平生。藤枝策策从何去，葑水东头吊古行。
晴阑袅袅风须动，暑架垂垂露乳寒。却忆高楼清夏日，美人常对水晶盘。
谁道春宫宠爱新，恩波已落玉河滨。应同团扇凄凉影，共伴长门寂寞身。舞罢夜怜罗袖薄，眠多朝惜翠眉颦。素娥有意还相照，青女何心更妒人。
乡校真成毁，于今叹郑侨。道穷冠作溺，风变室为鸮。无力狂澜挽，何时块垒消。昔贤都讲地，怅望一萧条。
花前新酒绿，谁相劝、赖有莫愁声。正刻羽引商，移宫流徵，当筵一曲，宛转分明。歌喉逞、萧萧林朩落，黯黯碧云凝。衣着缕金，扇低宝月，韩娥未去，梁上尘惊。回风才唱罢，看栏畔浑似，秋后凄清。谁念丽娟魂断，不比秦青。想花朝月夕，等闲度过，阳阿白雪，无限关情。引得周郎一顾，唤作春莺。
径入松关古，秋云带树烟。只疑山有雨，恰是涧流泉。骚客诗留壁，游人岸系船。凭谁招陆羽，瀹茗古栏边。
寡求忘市远，易足任囊空。院吏催呈史，家僮笑忍穷。鬓毛惊尽白，仓粟饫陈红。赖有三峨梦，时时到枕中。
凤舞龙飞地脉优，挺生人杰说婆留。潮回龛赭三千弩，地拥金汤十四州。承宠树皆披锦绣，称藩臣和息戈矛。栉风沐雨辛勤甚，圆木惊眠老未休。
早知身寄一沤中，晚节尤惊落木风。昨梦已论三世事，岁寒犹喜五人同。雨馀北固山围座，春尽西湖水映空。差胜四明狂监在，更将老眼犯尘红。
落日多媚景，楚士中不怡。风吹湘山色，往往尽成疑。彼美无与晤，旷伫生劳思。三枯岫中蕙，再茁园柳荑。博山寒虬烬，屈戍绣蛛丝。徙倚翘芳迹，沈吟黯胶颐。虚有焦桐尾，黄金为谁徽。
三月恒阴待此晴，灯辉晨映日华明。便趋东郭朝龙驭，又向宾筵听鹿鸣。箫鼓儿童聊祝岁，犁锄父老喜深耕。云师雨伯休重恼，欲共温泉祓禊行。
酒酽花秾鼓聒天，百年成此好山川。黄烟暮接淮南火，白米秋攒浙右船。碑古犹多埋鹤寺，田高耕遍卧牛阡。陈踪兴废何由问，只忆风流老米颠。
坏径泥深古槛斜，居然幻作贵游家。小亭自课僮锄草，空室俄惊女散花。便觉麝囊无远韵，频挑蚁蠹有新芽。紫薇红药催公去，独许诗留野老誇。
吾虽未见，想其人孤峭、其诗幽绝。踏遍江南江北路，雷洛壮心如铁。高卧芜城，桃花春雨，啼破黄鹂舌。请君试看，道傍多少危辙。回望三十二峰，峰峰奇削，已作多年别。石上浮邱丹灶在，不禁烟霞肠热。驱犊晴畦，捞虾暝渚，莫叹生涯拙。他时相访，共餐芝草岩雪。
思晴好，我欲问花神。刚道社公瞋旧水，一回旧也一回新。不是两般春。
连昌宫中满宫竹，岁久无人森似束。又有墙头千叶桃，风动落花红蔌蔌。宫边老翁为余泣，小年进食曾因入。上皇正在望仙楼，太真同凭阑干立。楼上楼前尽珠翠，炫转荧煌照天地。归来如梦复如痴，何暇备言宫里事。初过寒食一百六，店舍无烟宫树绿。夜半月高弦索鸣，贺老琵琶定场屋。力士传呼觅念奴，念奴潜伴诸郎宿。须臾觅得又连催，特敕街中许然烛。春娇满眼睡红绡，掠削云鬟旋装束。飞上九天歌一声，二十五郎吹管逐。逡巡大遍凉州彻，色色龟兹轰录续。李谟擪笛傍宫墙，偷得新翻数般曲。平明大驾发行宫，万人歌舞涂路中。百官队仗避岐薛，杨氏诸姨车斗风。明年十月东都破，御路犹存禄山过。驱令供顿不敢藏，万姓无声泪潜堕。两京定后六七年，却寻家舍行宫前。庄园烧尽有枯井，行宫门闭树宛然。尔后相传六皇帝，不到离宫门久闭。往来年少说长安，玄武楼成花萼废。去年敕使因斫竹，偶值门开暂相逐。荆榛栉比塞池塘，狐兔骄痴缘树木。舞榭敧倾基尚在，文窗窈窕纱犹绿。尘埋粉壁旧花钿，乌啄风筝碎珠玉。上皇偏爱临砌花，依然御榻临阶斜。蛇出燕巢盘斗栱，菌生香案正当衙。寝殿相连端正楼，太真梳洗楼上头。晨光未出帘影黑，至今反挂珊瑚钩。指似傍人因恸哭，却出宫门泪相续。自从此后还闭门，夜夜狐狸上门屋。我闻此语心骨悲，太平谁致乱者谁。翁言野父何分别，耳闻眼见为君说。姚崇宋璟作相公，劝谏上皇言语切。燮理阴阳禾黍丰，调和中外无兵戎。长官清平太守好，拣选皆言由相公。开元之末姚宋死，朝廷渐渐由妃子。禄山宫里养作儿，虢国门前闹如市。弄权宰相不记名，依稀忆得杨与李。庙谟颠倒四海摇，五十年来作疮痏。今皇神圣丞相明，诏书才下吴蜀平。官军又取淮西贼，此贼亦除天下宁。年年耕种宫前道，今年不遣子孙耕。老翁此意深望幸，努力庙谋休用兵。
寒梅小别隔重雪，花事愔愔过几分。判得雨声闻昨夜，饱看山色到斜曛。春江旧梦潮痕暖，芳草閒愁客思纷。毕竟东风能烂漫，行歌陌上见红裙。
赤明肇无始，玉京耸神霄。真人遏死路，五老御灵飙。玄梵超溟涬，豁落开幽寥。中有浩劫尊，绛节诸天朝。丹光耀明景，春华凌翠条。欲结无穷游，飞神蹑璇杓。稽首拜太上，高举同逍遥。
旅泊愁春雨，春寒更北风。云山方秀发，烟树却冥濛。念我携家客，逢君足谷翁。胡为在穷谷，正渴一尊同。
紫皇宴服出瑶台，仗下凉宵水殿开。初月上弦光汎滟，横河案户势徘徊。扇分兰露侵衣滴，帘捲天香拂帐来。阁道森沉飞绛节，龙璈凤吹凌霄发。琥车缥缈际烟浔，扣砌迢遥望云阙。百子池深列宿分，九微灯淡纤尘绝。云屏轻箑贯双针，彩缕萦风势不任。露挹琼苏敷碧席，明霞照地光无极。西汉元封五叶时，猗兰云辇会真期。何如法坐嘉蕃熟，高振薰弦播缉熙。
万国尚防寇，故园今若何。昔归相识少，早已战场多。
春随鼓角静浮游，放浪乾坤百尺楼。北陌东阡政车马，一时高兴属清流。刺字漫来得古城，柳枝桃叶入春情。人间久迟东君到，独子相投盖始倾。
杖屦宁寻楚泽芳，出郊高处选林篁。人看谢傅营棋墅，自拟卢鸿卧草堂。金界别成开士舍，白云元是列仙乡。华阳弟子知无数，谁领松风过瀑长。
当年治安策，通达如贾谊。汲黯不留内，似非朝廷美。得非萧望之，政事要详试。两州已有声，刺史还连帅。人从闽中来，尽道闽中乐。旧谷既年丰，今雨还时若。公行亦何事，重赴三山约。我乃愿从之，微官还见缚。公虽去朝廷，秘殿通班在。不应献纳忠，于尔分内外。而况我此州，甘棠存蔽芾。旱疫苦相仍，要当蒙大赉。忆昨过辞公，云有湖外役。迟迟未能去，乃此困艰食。湖外米虽贱，旱岁贾者多。贾多米必贵，吾饥其奈何。
云艳风香解语花，晴空庭苑斗春纱。巫山夜梦将寻遍，似有双峰隐暮霞。闹炒斜簪坠马盘，妆成都觉带痕宽。芳心相妒不相语，寂寞香肩倚画栏。
垂绅初沥沥，漱玉乍玲玲。山色惊人目，泉流足我听。
命拙躬耕逢歉岁，旋营水菽度晨昏。晴天田舍禾归窖，腊日山家酒满盆。护竹短墙修复坏，浇花小井汲来浑。早知不是封侯相，蓑笠何因肯出村。
白鹤山人，被推作、诸军都督。对朔雪边云，上马龙光醲郁。戊己营西连太白，甲丁旗尾扪箕宿。倚梅花、听得凯歌声，横吹曲。船易漏，袽难沃。柯易烂，棋难复。阅勋名好样，只推吾蜀。风撼藕塘猩鬼泣，月吞采石鲸鲵戮。管明年、缚取敌人回，持钧轴。
意外逢君驻使车，三年颜色若为臞。尊亲劳苦能加饭，舍弟忧伤待废书。首夏沛中余北向，先春淮上彼南图。飘零一聚师门下，南北相望更二吴。
此地还成趣，庭柯几度扳。亭中人不见，月照门前山。
文旆舞翩翩，西征兴浩然。树香三井路，花影六桥船。酒贵难为醉，诗清易得传。丈夫须衣锦，宝重黑头年。
两度重阳忆壮游，况逢佳节更登楼。临风有客开襟挹，入座何人借箸筹。平远江山天淡荡，高寒云物影沈浮。凭栏几遍难成句，崔灏题诗在上头。
石径茅茨觅旧安，宦途深觉立身难。天人籁发将齐物，薖轴吟成继考盘。养性不贪鸡肋味，寻山应制鹿皮冠。扁舟旧说沧洲远，云鹤高踪孰可攀。
潜山道人性疏懒，地覆天翻浑不管。草座麻衣居绝巘，一间茅屋云常满。颇爱云纵亦萧散，于焉誓与云为伴。终日卧云忘早晚，梦回日照云床暖。彼此无心体舒缓，所以相从加缱绻。他年我死云独存，云应惋惜吾生短。
晚风郁馀悲，驱车过符离。念昔张魏公，于兹偾其师。二帅既不睦，北征空恣睢。勿言僇曲端，心学终谁欺。此事恐未了，苏翁言可思。足知凶危器，不戢将自罹。峥嵘一千载，陵谷逶且迤。兵气近方沈，俛仰留嗟咨。
霜髭碧眼老头陁，陋巷曾经几度过。连月不来城里住，只缘城外好山多。
平日郊邱事口谈，今朝相祀列星参。大裘衮衮冕升南陛，小次龙床近午龛。韦杜去真尺五，嵩神祀圣似呼三。清都佩玉人归后，尚听笙镛万谷酣。
月落窗仍暗，灯残卷未收。家人催杼柚，稚子问更筹。冷露虫专夜，悽风树怯秋。百年一瞬目，万虑几搔头。
江至鹅潭阔，春来益渺茫。中流波浪起，愁杀捕鱼郎。
忆归休上越王台，归思临高不易裁。为客正当无雁处，故园谁道有书来。城头早角吹霜尽，郭里残潮荡月回。心似百花开未得，年年争发被春催。
龙济兴云雨遍施，圣凡不落与谁齐。能持地藏无空印，具足圆方始不疑。
厕中鼠，为犬苦，仓中鼠，居大庑，人生要贵审所处。一朝得志取卿相，奈何乃与赵高伍。行督责，殊不经，夷三族，具五刑，阿意求容终无成。雄鸡自断尾，所愿不为牺。富贵苟已极，税驾安能知？出东门，牵黄犬，逐狡兔，兴不浅。回首顾中子，涕泣知难免。呜吁何不审所处，得勿见笑厕中鼠。
曾是司空旧莫耶，精光摇曳傍高牙。胡床正落南楼月，大旆仍飞北府霞。蔽芾甘棠怀海峤，青荧藜火梦天涯。衔知未惬如渑报，心折江城奏暮笳。
朝日乐相乐，酣饮不知醉。悲弦激新声，长笛吐清气。弦歌感人肠，四坐皆欢悦。寥寥高堂上，凉风入我室。持满如不盈，有德者能卒。君子多苦心，所愁不但一。慊慊下白屋，吐握不可失。众宾饱满归，主人苦不悉。比翼翔云汉，罗者安所羁。冲静得自然，荣华何足为。
廿年不到石亭寺，惟有西山只旧青。白拂挂墙僧已去，红兰照水客重经。沙村远树凝春望，江雨孤篷入夜听。何处故人还笑语，东风啼鸟梦初醒。怅望沙头成久坐，江洲春树何青青。烟霞故国虚梦想，风雨客途真惯经。白璧屡投终自信，朱弦一绝好谁听？扁舟心事沧浪旧，从与渔人笑独醒。
垒曲成台糟筑丘，衰迟无复少年游。君看烟草离离外，不问人间第一流。
怪来御史府，坐榻不如初。曾是父坐处，而为子敢居。
生公台畔石，秋月渐盈盈。买棹独乘兴，寻君不入城。桥边残日下，巷口孤烟生。为说西湖去，行装似水清。
名山到处驻征騑，来访幽栖杜德机。云盖浮丘千岁井，烟笼玉女五铢衣。唐碑犹有丹砂颂，汉室全无青鸟飞。风捲长松清啸发，佩环声响九天微。
卷怀无与适，著冠试徐行。廊西小堂幽，丛篁杂荷声。吹衣怯风猛，帘垂一床横。坐馀忽屡叹，安閒吾半生。无端局官簿，随群觊浮荣。出入与日俱，何尝惠黎氓。今晨疾在告，反觉意气平。炉烟结复开，远度松梢明。晴久色愈耐，枝疏韵尤清。香去松不随，香来松不迎。倏然归太虚，无心计亏盈。一著要我决，岂在他人评。还寻鸥鹭伴，静乐乌可名。眼前俗物空，秋老共身轻。
佛法诗名谁更继，未闻随分谒侯王。洗盂秋涧日华动，捣药夜堂云气香。苔藓乱青封叠石，杉松浓影过空墙。若非火岳地，那得吾师住久长。
黄尘散漫风萧索，杀气森森到幽朔。五十年间似反掌，瑶池侍臣已冥寞。千崖无人万壑静，旌旗无光日色薄。万事反覆何所无，注目寒江倚山阁。
小阁灯如豆。趁三杯、瞢腾一枕，沉沉更漏。老我百年愁过半，回首都成烟溜。除了个、髫龄时候。一味天真孩子趣，看蜗蜒、湿壁摹奇籀。爷不语，笑含口。者般光景销魂够。料床头、金壶墨汁，倒来还有。梦里言欢寻秃笔，梦醒依然在手。只揽镜、添些新皱。五色缤纷机制纸，破工夫、濡染春红透。歌欲罢，复呼酒。
坎德乘阴火，灵源一气真。玉壶冰瑩洁，岩窦雪嶙峋。汩汩浑非潦，溶溶暖似春。衣成单祫制，来学浴沂人。
悠悠旌旆逢春色，遥望秦关出凤城。献纳久司青琐客，乞归应系白云情。悬知百岁为忠孝，愿以一心答圣明。何幸及门芳草细，君家元自有蓬瀛。
来时无一物，去时无一物。若要我衣钵，两个光卵核。
寒梅卧烟雨，山泽有奇气。六龙扶翼之，月袂揽云辔。先生九疑仙，心识真筌秘。裁诗作花骨，瘦净乃可贵。
花犹吹六出，气已应三微。路破公车履，祥呈光禄衣。乍疑鹇失素，稍怪鹭于飞。盘瓠空惊走，南方此瑞稀。
东风吹雨度香芸，远近烟岚晓未分。一径浓桑沈碧影，半溪流水荡轻纹。来逢莺语诗从作，去被人留酒重醺。莫道十年名计苦，输农几度说耕耘。
近行十几日，秖如旦暮间。远行十几日，恍若不计年。澄澄溪流，荡荡东去船。寒风峭白日，萧条异山川。高堂一片地，一刻数往还。颜色隔千里，忽然立我前。倚篷久惆怅，此意谁复怜。入坐长叹息，晚炊起寒烟。
满林饱风霜，千奴列亭下。未许吴姬手，藉此长声价。花落飘碎琼，果熟染黄蜡。张君鼻观间，莫著兰麝杂。
廿八年来未遇时，每逢文战强驱驰。何妨老至居人下，但恨才疏悟道迟。身似野僧归退院，学如山茧作新丝。应将德业追先正，莫复词章斗巧辞。
谩说韶光好，关心别有愁。雨悭禾未种，土渴麦难抽。吏牍勤披检，民风肆访求。寻芳游冶子，争识庙堂忧。
动地奔雷，震天巨响。暴风骤雨开场。衰朽残馀，翩翻落叶飘扬。如今红日晴空里，看工人，事业辉煌。四十年，万象更新，百炼成钢。精神、物质齐飞跃，等波腾大海，潮涨春江。屹立岿然，和平堡垒坚强。战争贩子群魔舞，敛爪牙、莫漫倡狂。遍全球翘首同看，初月清光。
帝恩容贷比天宽，天见孤臣涕泪潸。数日得看书半卷，一身犹占屋三间。团团便是故乡月，叠叠只如东越山。第引沧浪澡心骨，尧云终自不违颜。
我老又穷交旧绝，姓名面目畏知闻。餐痂是病竟不悟，裹饭相从独有君。
坐久如忘世，松窗日未斜。营巢鸦噪树，作梦蝶眠花。易课推三画，医方录数家。瓶笙声未绝，更点土山茶。
渭城朝雨不须歌，烂醉江头舞短蓑。自是先生眼根钝，天狐伎俩本无多。
一春雾雨暗溪山，城北城南断往还。政是晴时君又去，望君烟艇有无间。
郎官遗爱凿成湖，李白题诗在昔初。春水浪翻惊野鹭，夏荷盘侧戏游鱼。冬风结冻凝青汉，秋月分光落碧虚。我爱四时风景好，买山来此创幽居。
一别丰标又一旬，尺书多荷寄殷勤。交游满眼谁知己，契阔关心独忆君。蕙帐梦寒同夜月，松江人远隔秋云。明朝便买扁舟去，来访贞阳旧广文。
退士今安有，微官讵足旌。茹蔬知味薄，不饮见神清。要是高其事，况堪诗有声。淮南人物论，是亦一权衡。
平生赋性本疏顽，拙宦虽縻心自闲。黄菊尚留秋后径，白云长在望中山。瘦躯多病惟储药，空屋无钱不用关。松下儿童应笑我，鬓毛只为作诗斑。
白首知休便可休，江波东去不回头。延禧旧事无人话，徐孺亭前草自秋。
领袖名山，龙吟虎啸。忽辞屦于户外，信光矣而不耀。是将冲而用之，深入乎众妙之门。吾不知其人，曰伯阳之孙。
青灯吐吞帏幔间，竹风吹衾梦初圆。故人颈血化秋碧，诗语尚作春花妍。平生酒炙饱浇泼，汤饼那用相周旋。即今彊敌要电扫，四海衔愤声彻天。乞灵上帝真易耳，底事未忘章句传。
三宿客窗夜，终古汉家城。城空桂花落，夜静江月生。渝歌引羌管，落落星河横。盼到寒衣信，恐增离别情。
自觉中年后，惟能半夕眠。寒窗微带月，山郡远闻泉。行乐人同尚，迟留我未然。题书寄朋旧，归日是春边。
穿云来自远，激砌流偏驶。能资庭户幽，更引海禽至。
禁足护生脚跟下，乞命底纷纷纭纭。克期取證平地上，埋没人千千万万。
十年莲社共飘蓬，一奏凌云便国工。珠自出疆无大小，剑因同匣辨雌雄。尊中别路尉陀馆，雪里谈天碣石宫。闻道帝庭誇羽猎，汉家新赋有河东。
拂庐毡帐遍西山，杖钺登陴对垒间。天马夜嘶流血汗，鬼神阴怒见嗔颜。共传汉寿宣威久，又见杉关整旅还。好驻两湖分犄角，漫提兵马聚城阛！
尼山东下郁苍苍，去路都无百里长。何日礼容陈俎豆，一宵清梦绕宫墙。孔林岂用堪舆说，周典应多掌故藏。心口自惭还自语，进修何日敢升堂。
露气夜凄迷，空庭络纬啼。被他风引去，忽过竹门西。
交秋苦旱走疲农，惟合投忱地府龙。里社相师凭梵呗，山川无语笑盲聋。忍教地宝罹枯渴，安得天机捷应舂。联日定劳君眼力，雨晴只隔望春峰。龙君非是忍忘农，一敬初终自见龙。雨感通时元有待，天分晓处可曾聋。雷车怒激腾东海，火伞忙收入下舂。我辈报神无别事，请裁佳句勒霞峰。
传语翟园千树梅，不应藞苴索诗催。今年雪后悄无信，去岁腊前强半开。我欲明朝携酒去，花须连夜唤春回。东风肯报南枝否，待釂东风三百杯。
江左金兰社，怜君最英妙。平生冰玉心，皎皎两相照。衔羽附孤鶱，颦额蒙群笑。叨承大贤容，谁云本同调。
冉冉春烟山半昏，远林荒草际斜曛。人家几点望中见，鸡犬数声何处闻。不奈客愁惊晚岁，空馀诗思入行云。青松影下归来路，野寺对床还醉醺。
玄冥去后春涧涩，断冰零霜惮收拾。帘外东风生夕阴，墙腰寒绿苔花湿。水仙泠泠摇杂佩，六幅湘裙未开褶。金釭纶连春夜长，送隔钩座春酒香。
天上归来葺敝庐，买松移竹事幽居。喜从邻里团新社，得教儿孙读旧书。芳草池塘清涨溢，落花门巷绿阴初。莫言疏傅金都尽，颇似颜含乐有余。
寒冲孤棹气方严，入座阳和顿觉添。谊重师资真聚萃，年忘少长各鸣谦。乾坤欲发千秋秘，亥子先开七日占。自恨皋比参侍晚，从前妙义乞重拈。洁净精微易教严，纷纷未免画蛇添。童蒙初筮真求益，先觉无劳过自谦。一念慊欺应有辨，六爻凶吉莫徒占。不知未画羲皇意，当下如何信手拈。
一别齐川路，两年今始归。久知麋鹿侣，遥待薜萝衣。洞古龙还在，林深鸟不飞。入山城市隔，从此迹应稀。
严城槌鼓暝阴催，剑栈归来第几回。喘汗老兵迎马报，燕王宫里海棠开。
清谈无限，林下逢人少。骑马踏红尘，恁区区、何时是了。名场利海，毕竟白头翁，山簇翠，水拖蓝，只个生涯好。君侯洒落，卜筑开冰沼。三径直危楼，遍岩隈、幽花香草。风勾月引，馀事作诗人，词歌雪，气凌云，寒瘦伦郊岛。
不放陶潜去，空陈李密情。有怀惭狗马，无路达神明。竹影交愁字，莺啼作怨声。但凭因果在，陨血誓来生。
诸君亦渡太湖来，烟雨离亭更折梅。七十二峰空翠里，一峰花落一峰开。
壮岁干名幸起家，十年蹭蹬一长嗟。凭陵初托风前鹢，淘汰终随浪底沙。没得玄机问黄檗，却将齐物付南华。感君怜我贻佳句，一段秋光照晚霞。
偶凭高阁寄閒情，白鸟寒空野望平。三径叠云通后坞，一峰飞翠落前楹。樵人向晚长过岭，地主经旬不到城。与客醉来仍借宿，夜谈重理旧诗盟。
睿藻昭回侔列纬，时龙顺豫体苍旻。岂同周穆临瑶水，凯乐雍容浃庶民。
湖容秋色磨青铜，夕阳沙白光濛濛。翩翻欲下更呕轧，十十五五依芦丛。西兴未归愁欲老，日暮无云天似扫。一声风笛忽惊飞，羲之书空作行草。
有客打碑来荐福，无人骑鹤上扬州。
海上云收旭景新，连峰积雪净如银。晴光迥入千门晓，淑气先回上谷春。瑶树生辉寒已散，琼林消冻煖偏匀。玉堂相对题诗好，移席钩帘坐夕曛。
紫者如同著紫袍，头浓刚性项如毛。钳更细长如血色，独占场中第一豪。
竹槛云窗古画图。烟堤花岛小蓬壶。昼长人静鸟相呼。玄璧光浮铜雀研，紫绵香冷博山垆。半欹高枕当人扶。
远莫远关塞，鸿雁来年年。我尝按舆图，嶓汉在眼前。胡为与君别，壮齿今华颠。下峡君有期，会吴我何缘。令人愧不如，鸿雁得自便。畴昔梦溯江，巴陵至瞿唐。两崖束秋旻，中有一带苍。安流进分寸，怒去千丈强。求君竟不得，望之涕淋浪。往日事已然，来日理未详。橙橘方粲粲，鱼虾亦多多。能舂半年粮，岂惜一见过。良夜月如霜，听我苦别歌。翳翳葭芦乡，风定水自波。或者阻君舟，柰此伫立何。
节过五月半，膏雨尚愆期。昼夜忧农事，精虔吁帝慈。风回云气合，泽沛野苗滋。田畯须勤课，耘耔正及时。
鼎湖龙去众凄然，云暗苍梧万里天。虞舜升遐原有数，华封祝寿竟虚传。当年仁育齐高厚，此日哀思罄幅员。伫看史臣修实录，神功圣德著瑶编。
王孙憔悴食无肉，天遣枯肠出双玉。荒园夜饮供一醉，仙物无乃遭轻辱。王孙高名满天下，剸脍龙蛟刀几熟。眼高不为小物变，采掇仅同葵薤属。怜君十年清颍客，年少未甘窥药录。再逢灵药慎勿轻，不死问君安可独。
小市尘稀眼缬明，一街寒日筑球声。故人传说休官处，冷骑萧萧过禹城。
穷通皆是运，荣辱岂关身。不愿门前客，看时逢故人。
寂寞扬雄宅，荒芜董子园。生涯谋转拙，儒术道空存。野竹钞书尽，清池洗墨浑。唯应门外水，花发似桃源。
平原高节映常山，生死兴亡本自天。莫道排墙为鬼录，请看裂铁作形仙。
竹色悦朝雨，鸟鸣人正闲。手持白羽扇，遥咏西楼山。企彼巢居士，高卧石林间。团团青桂树，岁晏待予攀。
濂溪窗外草茸茸，生意春融我意同。为甚此园多翠草，也因曾识紫阳翁。
扰扰京华客，营营不自閒。胡为丘壑者，亦到市朝间。孤月无留影，归云靡定山。东南清胜处，羡子一舟还。
人赋红梅少，予诗为补遗。霞融姑射面，酒沁寿阳肌。太洁遭时妒，独醒为众疑。漫随春色媚，自保岁寒姿。
笔砚生涯只自娱，近来新得睡工夫。叩门有客常惊梦，团扇今朝画也无。
一雨洗红蔫，春深昼欲眠。绿潭波滉漾，紫陌骑联翩。禊事怀觞豆，官身苦槛圈。只今王逸少，重见习池边。
眠。愁病昏昏过伏天。秋又到，还是厌闻蝉。
恃有强牙爪，傲然君一山。性非龙矫矫，文逊豹斑斑。弱肉供甘脆，愚伥导往还。刘昆多善政，可易性冥顽。
遍将蓝沈浸春颜，风柳鬖鬖九尺鬟。鹤过几回沉影去，僧来时复带云还。閒疏滞叶通邻水，拟典荒居作小山。欲住维摩容得否，湖亭才得两三间。
卧冰得鲤供亲养，至孝诚能上格天。每信天人常吻合，应知容谷响声传。
俊游邀俊侣，访旧隐、趁斜阳。指石发栖烟，苔衣罥雨，萝带飘香。依然。旧时乔木，剩归鸦几点话昏黄。可惜歌残金缕，难招睡去红妆。徜徉。无语步回廊。倚槛悄吟商。叹年华暗换，酒边花瘦，竹外云凉。消得冶情如水，又玻璃、风起绉池塘。一笑踏莎归晚，银蟾影满西窗。
弃置元吾道，淹留自主恩。避人经伏腊，羁旅信乾坤。抚枕沧洲近，开帘绿雨繁。迟迟去亦得，二纪傍金门。
南山春雪冻云凝，暗火青灯急霰声。栗烈残年新庆雪，玻璃美酒旧知名。饥肠未惯犹空吼，冻脸何知辄妄赪。隐忍且须留一榼，晴明待作探梅行。
林下追凉久，山西反照初。兰苕香自怨，蝉腹饱犹虚。李暗倾冠外，棋残折屐馀。萧然皋壤乐，何必羡池鱼。
南游怜远瞩，西署负归耕。愧我金茎下，思君玉笥行。贫宁贪薄禄，老但厌浮名。差可三升酝，犹供阮步兵。
朝旦微风吹晓霞，散为和气满家家。不知容貌潜消落，且喜春光动物华。出问池冰犹塞岸，归寻园柳未生芽。摩娑酒瓮重封闭，待入新年共赏花。
玉阶红药弄晴酣。高阁对华簪。朝回便是看花处，雕阑畔、不著游骖。应诏频挥彩笔，承恩叠赐罗衫。凤池新雨水如蓝。梁燕昼喃喃。唤醒一枕还乡梦，情脉脉、千里空缄。何日乞身归去，看云水北山南。绿窗午枕睡初酣。梦喜脱朝簪。觉来犹是长安客，垂杨里、空系归骖。恋主身依晓阙，思亲泪洒春衫。玉河流水碧于蓝。花外燕呢喃。新词一曲凭谁和，泥封罢、亲手题缄。试待天边鸿雁，秋风寄与江南。
在昔谬司宪，常僚惟有君。报恩如皎日，致位等青云。削藁书难见，除苛事早吟。双旌不可驻，风雪路岐分。
万里萧条别塞关，十年魂梦绕烟峦。雁回北地肠应断，书望南天泪未乾。闽徼饥寒空我报，边荒衣食胜君难。行间斑剥啼痕满，不忍临风再展看。
檐牙缥缈小倡楼。凉月挂银钩。聒席笙歌，透帘灯火，风景似扬州。当时面色欺春雪，曾伴美人游。今日重来，更无人问，独自倚阑愁。
曾见天华落讲堂，翩然振锡白云乡。盖茅绝壁星辰近，采药深林雨露香。独鹤当窗松影瘦，老龙归洞夕阴凉。相思欲寄新成偈，落叶萧萧山路长。
颛顼有殇子，疫鬼为其名。血食久断绝，忽从季世生。灾异始南粤，迁延向玉京。雌风委巷起，凛凛吹死声。呼吸通沆瀣，存殁在俄顷。九衢气昏黑，都人掩面行。道路交以目，白日如鬼城。至尊无罪己，沽客操奇赢。天不恤赤子，刍狗命何轻。谁为祷于庙，一举诛九婴。幸留微躯在，犹望俟河清。
彭老真筌无处问，刘郎才思有谁同。赋诗台上秋来到，当为黄花作醉翁。
零露下阶草，閒庭月影空。独眠浑不寐，一雁度西风。区区乘传客，得似贾胡留。我亦黄埃底，空惭鲈鲙秋。一灯明古屋，四壁乱蛩声。千里关河梦，五更风雨情。翩翩沙际鸟，冲雨去何之。羡杀前汀鹭，翛然立水涯。马龁枯萁晓，梦回山月残。一鞯秋色里，偏觉毳袍寒。路转村逾僻，江平岸欲无。片帆明夕照，天遣画成图。古驿经过少，空庭鸟雀多。我来正摇落，奈此岁年何。西风波浩渺，我欲访三高。安得翼鸿顺，归舟捷似舠。江花随意碧，照水可怜生。不见采莲女，映妆羞月明。丈夫四方志，不识别离愁。风里挂帆去，宁辞云路修。
幽人厌城市，言就云嵓居。嵓居杳且深，所藏惟简书。五车未为富，万卷良有馀。白云出岩间，俄来集窗虚。风吹去复来，似为君子娱。于焉日容与，庶几名实俱。
鸣蝉忽以急，夏景晏林塘。不知何山雨，飒然送微凉。荷茭忽翻倒，四散飘暗香。清渠决决流，碧色浸稻秧。零落堕林实，琐碎开水芳。公来必乘晚，散步方徜徉。箫鼓不从后，笔牍常在旁。游鱼自成族，飞鸟不乱行。周览时景佳，郁穆发新章。何意蓬荜士，传贶谬所当。时方苦炎暵，汗下挥其滂。三复大雅作，清风肃衣裳。
江激寒涛殷晓雷，黄山门下海潮回。清秋白昼蛟龙舞，翠壁丹崖锦绣开。缥缈楼台依日月，虚无云气接蓬莱。天风何处飞黄鹤，笑指王乔归去来。
晚过修竹园，主人故所知。知故义不薄，执手言相思。复有青云士，远行从此辞。相延入中林，呼童启双扉。北风何烈烈，万籁鸣参差。向夕继以烛，壶觞相为持。初月出云间，残雪拥寒阶。独鹤失其雌，中夜鸣声悲。会面不可常，况逢生别离。共言尽今夕，鸡鸣各东西。
偃盖当衢莫记年，独含苍翠鹤应怜。垂阴独向笙歌地，有韵自成风雨天。尘路岐分夜月，烧侵根脚起残烟。论功只合行人赏，销得烦蒸古道边。
鸊鹈膏兮两刃明，箶簶櫜箭双带轻。将军意气紫电腾，竹函龙节关中行。丛巢篟栅妖氛死，欧狗馀氛净如洗。綵幅缠骹事耕耒，牲酒昼欢门夜启。有时整队搜林樾，鸡狗不惊笳鼓歇。悬刀解箭烧红帓，倚帐酣吟刺桐月。
长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。
大庾峨峨何壮哉，羊肠石磴荒苍苔。天教此岭限南北，公凿一关通往来。听猿林下风日好，驻马林边云雾开。怀人不尽千古意，丹心飞绕黄金台。
浮江晴放舸，挂席晓须风。日倒明波底，天平落镜中。开窗问赤壁，捩柁失吴宫。万古滔滔意，浔阳更向东。
苦无官况莫来休，羞见傍人说宦游。九十日秋蛩共语，两三夜雨雁供愁。腐红只有虚名在，坚白难将实意酬。驿路梅花归正好，苦无官况莫来休。
灵武妖氛扫未清，十年狐鼠尚纵横。中丞杖钺新开府，骄虏新笳莫近城。帐下几人能草檄，秋来无处不屯兵。君王欲识边臣苦，一夜清霜绕鬓生。
崔嵬崔嵬复崔嵬，大行之高高矣哉。看华历历见十丈，寻僧往往逢万回。昔闻龙盘钟王气，今踏牛首临江隈。不如壮归依旧望，眼中何人能一陪。
万国生辰表，天王北狩时。鸡鸣元紫禁，虎拜亦丹墀。汉树霜枫古，尧蓂露荚移。无辞醉宫酒，当是旧朝仪。
作图如作字，笔笔走龙蛇。霜苔墨数点，老干鳞皆花。风雪一千载，岁岁无奇葩。春来枝自绿，鸟雀歌朝霞。落笔何朴拙，以见我生涯。那堪为蜂蝶，肆意逐繁华。
纷纷俗格话新奇，花谢春风著地垂。我亦有樽能醉客，君家谁是旧相知。
春雨要如膏，发生物已拆。霢霂则易耨，浸渍乃损麦。连旬不见日，过社麻亦阨。再拜祈开晴，民食庶可得。
君有百鍊刃，堪断七重犀。谁开太阿匣，持割武城鸡。竟与尚书佩，遥应天子提。何时遇操宰，当使玉如泥。
穷年兀兀似憨痴，鸟道虚空举向谁。伯玉知非先一腊，香林走作未移时。寒溪石上吟何已，空谷人来未可知。白日降心唯此道，千松岩月意迟迟。
梦醒方床夜四更，纸窗残月弄微明。数声柔橹过湖去，又是邻家早入城。
真人官府未夤缘，且向龙山作散仙。春入晓痕催采蕨，雨翻泥陇忆归田。蔬肠我若枵蝉腹，诗格君如击鹘拳。箸下万钱谋更鄙，诸公饱死太官膻。
行到篱边菊已黄，相逢不改旧时香。自怜失意秋风后，犹为寒花一举觞。
蕊珠仙驭晓骖鸾，道服朝元露未乾。天半刚风如激箭，绿绡飘荡紫绡寒。寒入仙裙粟玉肌，舞馀全不耐风吹。从教旅拒春无力，细看腰支袅袅时。
坐稳锦茵重迭，醉来乌帽欹斜。谁遣青娥斗月，自怜银海生花。
国小民劳事已非，城狐不斩愈危机。却屯已可擒钟会，邓艾无翎独解飞。
太素无形兆，玄思欲所依。丰隆横宇宙，幽薮渗邦畿。讵下刑天意，图南鹏影稀。迅雷成裂变，一灿动苍绯。
天吏今如隐，相随步野坡。山高临古郡，天小入江波。香草春生遍，幽禽暮见多。更增游岳思，昨有寺僧过。
几行归去尽，片影独何之。暮雨相呼失，寒塘独下迟。渚云低暗度，关月冷遥随。未必逢矰缴，孤飞自可疑。
年年老去欢情少，处处春来感事深。时到仇家非爱酒，醉时心胜醒时心。
浪楫风帆不系舟，日斜横笛起中流。山青云白江蓠绿，群雁忽鸣声带秋。
繁花映药房，细柳遮桃户。不辨七香车，只认门前树。怀人春恨长，瞥见相思苦。好似梦中云，忆着无寻处。
物华初焕发，鄙抱亦生春。开岁始今日，杖乡无几人。蚁醅浮瓮冽，鸡彩映门新。笑进三分盏，聊娱八十亲。贺旦亦随俗，筋衰拜莫便。鬓毛关燕次，历纪旷生年。地气通荄早，晴光入户妍。小孙看满抱，不待众人怜。野俗誇占候，年芳比昨强。值人春立早，加闰岁行长。话绪及农切，杯巡次客忙。援时从少饮，独后感流光。频频逢献岁，健日忆儿童。有母敢称老，无年不愿丰。堂光静宜北，风气暖知东。万扰来吾虑，悠悠致静忠。
此恨君知否。问何年、香消南国，美人黄土。结绮新妆看未竟，莫报诸军飞渡。待领略、倾城一顾。若使金瓯常怕缺，纵繁华、千载成虚负。琼树曲，倩谁谱。重来庚信哀难诉。是耶非、乌衣朱雀，旧时门户。如此江山刚换得，才子几篇词赋。吊不尽、人间今古。试上雨花台上望，但寒烟衰草秋无数。听嘹唳，雁行度。
两地参商梦，天涯又一秋。连年人怨别，屈指自知羞。闻笛愁欹枕，看花懒下楼。瞳瞳方寸月，终夜叶冈头。
案头萤火散，惆怅夜吟魂。路暗重泉迥，堂空半影存。命无藜藿富，书独鬼神尊。猿鹤声声怨，愁人不可言。
四野烟尘尽。况撚指、好春期近。最忆梅开准。愿花共结伴，花也休吝。减我多年异乡恨。虎丘三百本。傍水际、岩隈翛然弄影。自家阑砌，更有閒朱粉。盼书附寄得，数行花讯。帘外飘香又成阵。
邻国知公未可风，双驼借与两轮红。它年出塞三千骑，卧画辎车也要公。
嘉会难再遇，三载为千秋。临河濯长缨，念子怅悠悠。远望悲风至，对酒不能酬。行人怀往路，何以慰我愁。独有盈觞酒，与子结绸缪。
咄咄书空坐夜阑，烛盘花落酒杯寒。不愁妾命秋云薄，只恐人心蜀道难。阮籍当年犹恸哭，王阳今日正长叹。头颅如许身何托，掩镜羞将白发看。移家五见岁华阑，海上鸥盟渐觉寒。扼肉虎吭求食易，刮毛龟背作毡难。樽犹有物吾何憾，甑未生尘妇莫叹。半百光阴驹过隙，试将日晷静中看。
草市梢头柳絮飞。柳庄深处杏花稀。东风古寺伴余晖。燕子不来禅院静，鹧鸪初到篆烟微。碧苔石磴雨霏霏。
平沙漠漠戍楼阴，一派边声动暮砧。塞上秋风吹不尽，营州城北古云深。
金刚圈，栗棘蓬。玄沙三种病，石巩一张弓。直截为君说，新罗在海东。
贵竹城中养拙斋，开窗树色映丹崖。常时有约论幽事，几岁无书慰老怀。身逐暝云登蜀道，梦随寒雨落秦淮。英才况出功臣裔，早晚除书下玉阶。
海若冯夷尽效诚，阿香巽二更多情。电驱铁骑穿云出，水决银河半夜倾。宇宙已清天下势，桔槔无复月中声。冰肌玉骨凉如许，何但仓储喜满赢。
桂玉关心坐寂寥，不堪风雨助萧条。人情瞥眼云烟变，俗事丛身岁月消。衮衮鱼龙混沧海，纷纷鸿鹄上丹霄。苏秦行橐黄金尽，梦里神州去路遥。
会老三人似颍川，同生绛县免疑年。尊常有酒何妨醉，事每无心即是仙。俭欲固应知足足，忘形谁问是肩肩。香山已写丹青像，洛诵仍凭副墨传。
天道一元会，默运无穷极。四时自成岁，至诚以无息。声臭不可闻，但见苍苍色。福善与祸淫，应感无差忒。所安在人爵，所贵在天德。深居读周易，精微端可测。畏天乃君子，忠慎期自克。兢兢复战战，于焉保家国。天道幽且远，明明谁敢欺。勿言不吾察，日鉴恒在兹。所以古君子，敬畏日孳孳。出门如有见，影响真相随。吾人贵居易，左绳右更规。淫荒苟失度，恐为天所遗。公旦无逸篇，卫侯抑戒诗。愿言书诸绅，终身为我师。皇天生下民，而必立之君。端居统万国，宵旰极忧勤。创业藉神武，守成资圣文。功德配天地，休声光典坟。典坟既以远，区宇时并分。六朝及五部，割标徒纷纭。此疆而彼界，蒸黎蒙兵氛。干戈无时息，嗟我赤子群。有天斯有地，有君斯有臣。君臣亦天合，谁云属之人。君者臣之亲，臣则君之邻。微虫有蜂蚁，而人岂无伦。不见唐虞世，五人作同寅。不见文武时，二公为经纶。如何衰季世，颓风竟难淳。全躯保妻子，临危谁致身。茫茫元会间，造化竟谁尸。昏旦既不爽，寒暑无或移。至诚本无息，庶类自蕃滋。日月相代明，阴阳岂参差。岳山坯厥气，江河分厥支。雷霆布厥威，风雨行厥时。圣人今在上，天心与相宜。八万六千岁，悠悠无尽期。吾闻帝王世，人文日以宣。间尝读其书，抚卷思茫然。三王莫之尚，五帝不可前。征伐与禅让，仁义岂偏全。光明烛幽远，心法垂简编。群生乐熙皞，九州无倒悬。帝王日以远，明哲徒拳拳。恭惟我皇祖，绳武三千年。丹山有威凤，哕哕集梧冈。竹实苟不饱，丹山复回翔。所以古明君，求贤日遑遑。玄纁走千里，徵车驰四方。伊尹起有莘，太公兴渭阳。傅说奋版筑，孔明出荆襄。扶持赖三寿，声名高百王。用贤乃如此，时君当不忘。兹晨忽不乐，抚膺多可伤。披书感前事，令我涕沾裳。凤鸾止荆棘，䲭鸮据梧冈。驺虞不饱肉，豺狼厌肥羊。人龙困田野，人猫登庙堂。倒颠有如此，天下安所望。吁嗟汉唐宋，参会何纷攘。载读虞书篇，千古心遑遑。南国有佳人，温其颜如玉。我欲往从之，白驹在空谷。斯人不可招，泥涂讵能辱。去往本无心，飘飘若黄鹄。我思日以深，玄纁谩成束。掉头不肯顾，悠悠我衷曲。清时足大行，胡为自彳亍。念彼采芝歌，独坐恒忽忽。吕政多遗金，商辛多羡财。鹿台与嬴藏，一炬飞烟埃。吾思古贤君，所贵在贤才。贤才足资世，金玉安用哉。此理固易晓，彼狂迷莫回。鸡鸣起孳孳，为利日徘徊。会田有齐魏，斗宝生嫌猜。四臣照千里，魏惠颜如灰。我观天下山，一一坯造化。峥嵘各擅名，而谁肯相下。巍巍五岳中，崇高维泰华。一掌入云霄，日月真可借。冲天几万寻，恍惚来灵驾。冰雪四时寒，三庚讵知夏。嗟予夙好奇，藩维况多暇。扪参试一登，玉姜莫深讶。神龟曾出洛，凤凰亦鸣岐。灵物岂虚来，解后文明时。羲文既以远，元气日以衰。虽有麟与凤，致之者为谁。嗟嗟仲尼氏，栖栖良足悲。获麟竟遭毙，识者空涟洏。嗤彼五胡世，祯祥何所期。苍麟驾鼓车，天道真嗤嗤。放勋结茅茨，神禹卑宫室。吁嗟古圣人，安居保终吉。奈何秦汉来，万邦困据拮。山林穷斧斤，门户罄丹漆。阿房未及成，建章亦以毕。雕镌竞淫巧，回首竟萧瑟。夜眠庸几何，小轩取容膝。睡美五更钟，晓窗踏红日。嗟嗟今古人，滔滔迷女色。焉知粉触髅，亡身更亡国。妲已商纣危，褒姒周幽惑。西施吴子亡，太真三郎踣。于维高世王，持身能自克。宠姬欲同辇，无宁亏盛德。予心本冲素，万虑恒自息。深居养太和，于焉趋寿域。伏羲抚云泉，神明钦厥德。大舜鼓南薰，斯民愠皆绝。谁云古乐淡，清和见天则。曾闻凤格韶，感应妙难测。吁嗟后世人，淫声相蛊惑。唐皇亲羯鼓，梨园乐无极。霓裳欲何为，一舞遂亡国。我耳厌喧阗，端居守渊默。窗前披乐书，古道已荆棘。茫茫一元化，二气乃屈伸。万物生其间，悉含天地仁。虎狼之父子，蜂蚁之君臣。雎鸠之夫妇，鸿雁之主宾。物且具人性，愧此蚩蚩民。谁知禽与兽，亦能出其伦。禽中则有凤，兽中亦有麟。人而反乎此，焉用名为人。天地生万物，意思本自嘉。奈何当世人，玩好竞浮誇。隋君恣厥狂，宸游日以奢。龙舟走千里，贪彼维扬花。宋徽蹈覆辙，黄杨致天涯。吁嗟花石纲，江淮尽虎蛇。炀亡徽北狩，回首白日斜。唐人牡丹地，相传能几家。我家有美玉，人言出昆冈。清姿温且润，素质坚以刚。珊瑚让精彩，水精失辉光。玉人一入手，珍重无时忘。琢磨借沙石，切磋付刀铓。雕镌制瑚琏，专攻作圭璋。神明许相与，君子良可方。但恐珷玞混，弃置令人伤。神仙驻何许，传闻在蓬莱。沉沉白玉宫，隐隐青莲台。弱流不可渡，万里无飞埃。自非鹤背仙，凭虚讵能来。安期不死药，王母流霞杯。天地许同寿，日月宁相催。我生竟茫昧，自愧非仙才。至人不可遇，且酌黄金罍。三代日以远，至治不可追。我尝读前史，抚卷心伤悲。炎刘崇伯术，李唐竟沦夷。女祸世所耻，和蕃人共嗤。逮兹赵宋氏，兵力苦不支。委靡不复振，甘为异国欺。明明我皇祖，仗钺驱熊貔。一怒九围定，百世今熙熙。绝代有佳人，优游在空谷。渴饮涧中泉，饥餐岩下菊。穷居养贞白，衡门擅幽独。如何治平世，长往不肯复。劝尔脱麻衣，为君挂朝服。山灵莫见疑，公家正悬禄。丈夫贵雄飞，胡为自雌伏。登车早幡然，无苦恋黄犊。乾坤乖气薄，阴阳镇差乱。重雾结重阴，漫漫不知旦。幽岩木魅栖，深谷鬼车唤。百怪恣纵横，群阴郁无散。阳乌忽东生，沧溟涌霄汉。赫赫破顽云，潜回若冰泮。须臾障碍消，悠远天文焕。万国属皇明，寰海同灿灿。深山有蛇虎，晴原多凤麟。凤麟真快睹，蛇虎不可亲。虎蛇有馀毒，近之噬吾身。凤麟乃灵瑞，致之苦无因。我尝读古书，于焉求屈伸。昏昏苟不察，贻患将无垠。閒居感畴昔，用舍怨因循。蛇虎既难近，远之诚在人。有初必有终，有日必有夜。天运自循环，阴阳交代谢。曾闻古仙人，云霄远凌跨。死生亦常理，谁惟天所赦。吁嗟老佛徒，蚩蚩思久假。贪迷竟何如，而徒陷虚诈。所以君子儒，安焉老田舍。修身以俟之，万物还元化。吾观三王世，有周承夏商。贤圣相继作，享国何久长。自从周赧来，天命苦不常。兴戎凭诈力，王图讵能昌。嬴秦才二世，阿房火咸阳。六朝并五代，纷纷日更张。皇天眷吾祖，继宋高百王。绳绳千万年，神器传无疆。吾闻贤后妃，有周不可当。太姜及任姒，世德传无疆。如何至后世，宫闱多滥觞。吕武恣淫虐，纷纷多色荒。我家配圣祖，圣后并姬姜。仁孝实继之，辅治声洋洋。徽音允相嗣，帝道日以昌。嗟嗟我圣善，子孙焉敢忘。齐桓假仁义，晋文亦如之。纷纷战国君，剧戏真小儿。美哉汉东平，为善日孳孳。三监与七国，国亡身亦隳。李唐不足道，诸王恣豪痴。淫荒讵知耻，俗乐手所持。嗟予固无似，嗣秦沗藩维。愿言崇令德，刘苍其我师。舜有臣五人，而天下乃治。武王资十乱，承商履天位。嗟彼夘金刀，凭谁和鼎味。创始藉萧曹，守成推丙魏。李唐虽小康，贤才亦云萃。杜房兼宋姚，绳绳赖无坠。我思古良臣，班班犹可记。相望佐无为，诸公真了事。两间有安宅，安宅我所居。四方有正路，正路我所如。安宅固非小，正路岂其迂。夫何当世人，而自与之疏。安宅蔽草莽，蚩蚩莫之除。正路塞荆棘，茫茫谁与锄。执迷若不解，旁观但踟蹰。此道真窅然，吾人当体诸。公车有千乘，出则如云随。所居能几何，焉用千乘为。名马致千里，奔趋若星驰。所守仅吾封，乘此将安之。我尝陋周制，金玉岂其仪。过奢诚易败，商车乃为宜。汉皇征大宛，将士实乘危。嗟嗟天马歌，徒为千载嗤。吾闻有熊氏，古风始更张。裹缠兼布革，上下易衣裳。三代自有制，后来渐荒唐。诡异骇群目，轻薄移四方。锦章夺天巧，罗衣斗时装。广袖全疋帛，长裙欲飞扬。服妖古所忌，不衷真不祥。城中苟知禁，天下当循常。吾闻古圣君，而惟饭土簋。仲尼大圣人，饮蔬食饮水。箪瓢困颜氏，至乐谁能拟。曾参亦可人，恒饥宁愿仕。嗟嗟后世人，口腹斗珍美。万钱充一箸，豪奢浩无纪。烹羔宰肥牛，杯盘动盈几。太仓日五升，何如安汝止。仪狄昔为酒，大禹乃绝之。维狂鉴周诰，抑戒惩卫诗。岂惟戕性命，抑且丧威仪。一语苟不合，兵刃手所持。不见夏之桀，昏默沈酒池。不见隋之炀，口不离酒卮。二君今已矣，后世尤多迷。亡身更亡国，智者应自知。人生期百年，百年能几何。逝者不可追，将来苦无多。向来黄小群，玄发忽以皤。古人亦有言，流光一掷梭。大禹乃圣人，竞辰惧閒过。亦有运甓老，而肯甘婆娑。勤苦既如此，令名终不磨。吁嗟当世人，其谁不蹉跎。混沌既以死，征伐不可无。圣人奉天命，元后授阴符。蚩尤叛臣节，涿鹿真囚俘。上干轩辕讨，百灵乃相扶。桀纣逆人理，汤武布神谟。周兴商乃蹶，汉起嬴斯殂。至仁伐不仁，民徯后来苏。诸王互征战，七国多贪夫。万物有禽兽，生意亦自均。荒夫苦畋猎，但欲膏其唇。车网遍原野，百里践飞尘。焚射纵鹰犬，暴殄积如薪。我观车攻诗，古意犹可申。后来竞驰骋，无乃劳其民。穷搜尽巢穴，入口未必珍。汤网去三面，诸侯归至仁。商辛苛聚敛，货财溢台屋。吕政灭诸侯，金刀折车轴。董卓据郿坞，石崇擅金谷。王戎亲较筹，萧宏广营蓄。吁嗟射利徒，劳心何仆仆。安知铜臭讥，讵惜钱愚恧。障尘锦十里，买妾珠三斛。金钱竟何为，而终遭杀戮。吾观颜渊氏，薄田继饘粥。箪瓢有馀乐，富贵真碌碌。古人拙已甚，今人巧何多。古意竟不存，纷纷将奈何。嗤彼当世人，斗智互砻磨。眼前移造物，胸中铸干戈。权门讵云远，一径即能过。天门谁谓高，攀缘手堪摩。巧人固多事，有如茧中蛾。茧成身自锢，拙者频笑歌。西川恃重险，而人谁敢窥。征西裹毡入，蜀人竟难支。东吴倚三江，汹涌乃天为。楼船焚缆下，吴人亦离披。维险不可恃，维贤为可资。舟中皆敌国，君人当慎之。相君椒百斛，领军鞋一屋。为利日孳孳，而心苦无足。贪夫诚可憎，佩钥声相触。匹骑按田园，弄筹计鱼肉。营营趁市墟，贸贸涉川陆。剥削尽锱铢，悭涩及饘粥。恨不马重驹，恨无牛两犊。恨不青蚨钱，日往还相逐。家藏万镒金，身为九州牧。贪夫正如此，一笑聊捧腹。假兵车者伯，以仁义者王。诚伪迥不同，而人自圣狂。汤以七十里，至德闻四方。文王以百里，殷人何可当。小足以制大，弱可以制强。人心一以归，天命自有常。试观伯者民，驩虞气洋洋。齐桓晋文事，十世忽以亡。何如王者民，皞皞莫能量。百世既以远，仁恩讵能忘。我尝阅书史，浩然兴慨慷。因之识天德，王者其永昌。有国有家者，知人实为艰。知人竟何为，乃在用舍间。宵人不可用，用则秽清班。君子不可舍，舍则槁空山。子瑕据津要，伯玉甘退閒。孰知贤不肖，治乱诚所关。凤凰览德辉，一去不肯还。豺狼卧当道，令我涕潺湲。吾闻君人者，奔走天下士。进退手所操，谁云无所事。祥麟不苟出，妖狐足儇利。吁嗟进退间，而诚关至治。何物鬼蜮徒，貌陋据台位。奸邪惑帝聪，子仪徒自恚。而亦有人猫，月堂运深智。李适日衔杯，九龄亦趍避。朝中有君子，四方君子至。君看权倖门，群儿竞投刺。仲尼主子瑕，卫卿非所惜。孟轲媚臧仓，齐卿斯煖席。俗论真可鄙，圣贤能自择。富贵等浮云，台钧亦陈迹。茅茨乃广居，衡门实安宅。箪瓢敌钟鼎，乞求竟何益。声色不我移，刀锯不我迫。居易以俟命，玩味庖羲易。吁嗟兹世人，居官多老饕。孜孜慕名位，焉知奔竞劳。权门炙手热，冰山与天高。绥绥乞昏夜，白日矜所遭。相君喜松寿，凉州博葡萄。好官我自为，笑骂空嘲嘈。君看柄臣第，车马何滔滔。幽人方寂寞，闭门读离骚。曾闻黄河水，远自天上来。万流会东海，滔滔极蓬莱。又闻瞿塘峡，惊涛吼春雷。人愁滟滪险，奔流若山摧。有熊作舟楫，神灵济颠颓。千里在俄顷，转折真奇哉。巨舰苦难运，聊横小水隈。丁夫且休息，南风殊未回。茫茫天地间，而理固有常。云胡当世人，行险恣猖狂。周行舍不由，捷径恣翱翔。法言乃不道，群居肆荒唐。啖葛诳天下，饮鸩欺四方。指鹿乃言马，问牛翻问羊。阴邪莫能测，诡异何可当。勿云不吾察，天理恒日章。吁嗟君子儒，灵台自开张。作事贵昭著，宁惭天日光。庄生寄傲者，閒居著南华。浮辞逞虚诞，寓言恣喧哗。操戈击夫子，盗蹠翻见誇。三王未足论，五帝讵为嘉。睥睨小天地，言谈多险邪。猖狂如所言，万物其泥沙。吾儒自有经，典谟浩无涯。至诚乃君子，宜其辅邦家。造化有常理，反之则为妖。幻人有奇术，橐钥如手操。禽兽解歌舞，金石乃鸣跳。海水咒可竭，岳山祈可摇。铜盘出江鲤，土盆长灵苗。羝羊作人语，井钱若榆飘。或缩地远游，或凭虚入朝。蒸沙可为糜，嘘气即为飙。黄金自融成，白雪凝不消。撒豆化赤衣，投筇作虹桥。纷纷妖异事，我心实不挠。吾儒有正术，百怪当自消。二气有清浊，化工应使然。重浊乃为地，轻清则为天。人物各分类，参差难比肩。君子与小人，赋予有偏全。鸡豚与凤麟，凡庸于圣贤。清浊乃尔殊，天性不可迁。中庸贵能变，君子当勉旃。浊夫会当清，清者当梯仙。普天皆国土，四海皆国人。唐虞今在上，一视乃同仁。酷吏独何心，咤叱恣威神。爪牙剧豺虎，曾不恤吾民。冻馁任流殍，逸劳谁与均。催科急于火，鞭挞肤已鳞。健吏持帖来，追呼聚比邻。鸡豚给馋口，拜跪回怒嗔。老农二三子，力耕恒苦辛。眼中欲流血，釜中屡生尘。昨日有新条，公家收税银。踟蹰惟四壁，局促仅一身。健吏诟且辱，而敢诉其贫。追随向官去，悲号谋所亲。有女犹未笄，娇痴正青春。商人买为妾，遑恤朱陈姻。儿孙既零替，里胥犹日臻。虐民恃官长，盘飧竞铺陈。破屋存数间，求钱斧为薪。性命苦见逼，恨不沈水滨。斯民乃邦本，吾徒宜见珍。苛政猛于虎，勖哉诸缙绅。为善为君子，君子喻于义。为恶为小人，小人喻于利。所思既不同，善恶岂相类。义利自两途，理欲所由异。譬之食饮然，而各有所嗜。恶臭与馨香，伊人自知味。吁嗟义利间，慎无迷厥志。北轲有法言，君子所当识。有阳必有阴，有夜必有旦。吁嗟正与邪，相反如冰炭。谁谓郑声淫，韶音为所乱。谁谓莠草新，嘉谷为所烂。凤凰览德辉，鸺鹠可同观。驺虞履中野，梼杌可同绊。物类自区别，吾人亦相判。荆舒培祸胎，群邪斯漫漶。君实起西府，群贤乃藩翰。星辰归党籍，君子窃悲叹。正邪不两立，天王贵雄断。人中有佞人，谗言不可当。蜜口覆人国，簧言乱侯王。贤愚任喉吻，君子归雌黄。舐痔讵知耻，掇蜂终见伤。绥绥九尾狐，媚惑迷四方。洋洋八风舞，斯文遂无光。我尝览前古，圣言奚敢忘。为邦远佞人，谗夫尤所防。商人元尚质，淳风自尔全。周人始尚文，金玉日雕镌。末世益滋伪，物情多变迁。万物困凌暴，鬼工倦钻研。八宝妆便器，珊瑚裁马鞭。黄金饰宫殿，珠珍络鞍鞯。一剑磨十载，一钗直三千。相看竞淫巧，安知师圣贤。象箸不可谏，玉杯谁肯捐。一梦了今古，豪奢真可怜。仲尼相鲁君，鲁人兴谤辞。子产听郑政，郑人亦毁之。赤心苦不同，黄口任瑕疵。贤圣且不免，吾人莫嗟咨。周公古元圣，流言乃相欺。向非天动威，成王终见疑。所以明哲士，脩身日孳孳。谤言虽百端，而吾自坦夷。譬之伤日月，指斥靡不为。安知日月光，万古焉能亏。西旅贡神獒，召公力阻之。远方献名马，汉文乃深辞。陇西产鹦鹉，广南生荔枝。巨象致南粤，狮子走西陲。翠禽尽输羽，猛兽皆脱皮。白玉罄山谷，黄金空泽陂。纷纷争献纳，扰扰欲何为。愿言贡贤俊，为国扶雍熙。吁嗟眼底人，反覆何其多。对谈如隔山，同居或操戈。结交出肝肺，回首施网罗。变态苦不常，阴佼莫能过。斯人何所喻，譬之江与河。微风一相激，遽兴千丈波。我诚憎其徒，洞见劳撝呵。绵绵不可绝，纷纷将奈何。我尝穷古书，窃闻谦受益。如何夸毗子，洋洋多德色。有位莫骄人，骄人位斯踣。有国莫骄人，骄人士斯匿。如有周公才，吝骄矜富殖。虽云大圣人，斯亦无足式。贤哉谢夫子，程门能自克。三年去一矜，群儒推令德。君子莫施智，施智近小人。愚人祗自愚，至愚翻近仁。吾观古人智，而不私其身。后人乃机巧，鬼魅与同伦。吁嗟愚下流，为谋固难陈。安知千虑中，一得无可因。智囊竟何为，东市冤莫伸。愚智莫相笑，同为千古尘。天地赋人物，二气均所生。如何贤不肖，而乃殊其名。吁嗟贤者流，宜公亦宜卿。嗤彼不肖徒，胡为污冠缨。人君无所为，代天持鉴衡。进贤退不肖，吾人资主盟。前元多错缪，仕途良未清。非才满廊庙，贤人困渔耕。我祖奉天命，九州尽豪英。黜陟考三载，万年仰大明。淫奔谁氏女，少好正青春。欲窦一以开，而宁顾其身。踰墙期所私，钻穴召比邻。恶少竞相逐，兄弟不敢嗔。马蹄松柏下，鸡鸣风雨晨。绥绥自求耦，往来岂辞频。脂肤湿香汗，瓠齿含朱唇。精神照秋水，秀丽惊鬼神。我行偶见之，伤心泪沾巾。颓风不可挽，凭谁振彝伦。展雄古名盗，横行恣凶恶。眈眈谁敢撄，杀人供咀嚼。公然据太行，往来悉攘夺。牗下终老寿，天意竟何若。我闻三代时，群黎遂生乐。后来日滋伪，绿林满丘壑。穷寇不须追，饿虎不足缚。公家薄租税，此辈将自削。天地固不老，吾人安可常。今者如不乐，逝者忽以亡。矧兹隆盛世，四海称大康。吾藩静无事，辅臣能赞襄。散人荷天宠，贵富守一方。台池与山水，登临足徜徉。名花落又闻，好鸟鸣且翔。黄奶助滋味，朱弦和宫商。我生何庆幸，逸乐殊未央。载歌咏天保，终身感吾皇。忆初周穆王，天下恣观游。八骏逐风雨，万里无停留。瑶池觞阿母，玉帛朝诸侯。琼浆侑天乐，白云起仙讴。山川务穷览，邦家宁复忧。徐方忽以兴，周鼎几不收。亦有隋炀氏，黄金饰龙舟。琼花作奇祟，妖氛满扬州。至乐不可极，淫荒竟成休。吁嗟后来者，能无览隋周。茫茫天地间，无不有鬼神。在下乃河岳，在天为星辰。百神固非一，所主在一人。一人总神器，百神歆所禋。一诚本昭著，二气自屈伸。变化讵能测，恍惚不可亲。所贵乎君子，万物备其身。鬼神自扶佑，福履将日臻。吾观尘海门，善恶各有徒。谦谦鲜君子，悻悻多凶夫。善者所宜福，凶夫所宜诛。善恶苟无报，真宰其含胡。夷齐死沟壑，丘轲困穷途。颜渊嗟夭折，比干乃捐躯。盗蹠亦何人，横行主逃逋。乳虎饱人肉，谁敢摩其须。公然老牖下，雄风闻八区。彼苍不可问，仰面长呜呼。茫茫大化间，生育无停息。鳞介与毛虫，而各成形色。蠢蠢万不齐，至巧谁能识。营营若有知，绳绳日滋殖。馋夫亦何心，网罗兼弹弋。五鼎恣煎烹，万钱供口食。焉知爱物仁，忍杀无穷极。君子远庖厨，暴殄良可惜。天地有正气，英灵钟正人。大义薄云汉，至诚通鬼神。探穴蹈虎尾，沈渊批龙鳞。碎首讵知惜，引裾宁畏嗔。龙逢既以死，比干甘杀身。史鱼以尸谏，直心终见伸。诸公不可作，精神乃星辰。回首媚灶徒，謟骨成埃尘。东海有匹妇，诬杀良可伤。奈何三年旱，赤地千里荒。幽燕有贱臣，繫狱将见戕。仰天一叩心，六月飞清霜。物情有冤抑，一念通彼苍。二三持法吏，舞文自洋洋。阳诛苟幸逭，阴祸亦可防。于公能治狱，子孙乃隆昌。吾闻尧舜世，皞皞惟淳风。耕凿罢无为，礼义日以隆。如何三代来，巧伪竞相蒙。常道既以坠，斯文丁厄穷。兄弟动相阋，父子或见攻。臣节每中改，君恩多不终。夫死妇即嫁，安能顾同宫。帅亡兵即变，凭谁瘗元戎。金多辄易交，官高互为雄。耨锄且不假，财帛宁肯通。轻肥骄市里，睨傲欺疲癃。乳腥犹未除，群儿强称翁。纷纷轻薄态，天下将无同。诗成聊一笑，浮云满虚空。万物有真伪，人心不可期。真伪苟不分，君子将蒙欺。譬之金与玉，而价固无赀。珷玞与鍮石，乱真良可悲。公旦困流言，恐惧实倾危。新莽初下士，谦恭何自卑。旦莽岂同伦，昧者犹自疑。假饶身即死，真伪谁能知。项籍苦强暴，沛公乃宽仁。秦鹿竞相逐，六合生姻尘。呜咽起雷电，叱咤惊鬼神。拔山气盖世，扛鼎力足任。豪雄竟难恃，凶残徒杀身。阴陵一失道，楚歌自沾巾。焉知卯金刀，兴隆自有因。帝王本仁义，猛力何足云。君子慎嫌疑，所慎良有因。莫交孀妇儿，莫友敌国臣。孀儿一与交，人谓私其亲。敌臣一与友，人谓通其邻。广会莫耳语，临民莫眉颦。嫂叔不相授，男女不共茵。临食休涕唾，迎宾休怒嗔。共食莫泽手，分财莫言贫。吁嗟天下事，一一难具陈。避嫌乃君子，斯言可书绅。绝代有佳人，盈盈擅风流。裹头初入室，丑妇争为仇。君看技术徒，忌嫉交怨尤。文人亦相轻，诋斥多不侔。孙庞初共学，藏修亦同谋。忌心一以兴，对面操戈矛。安得万黄鸟，九鼎荐为羞。坐令天下人，其心同休休。古人一忠厚，今人尚浮誇。裘马纵驰骋，酒食恣喧哗。文章逞轻薄，荒唐欲名家。立言多不根，滔滔浩无涯。吾思矫其弊，至诚斯可嘉。六经不可及，何须诵南华。文王曾拘羑，仲尼亦围匡。至圣且不免，忧患奚可忘。元来古君子，遭逢德弥彰。脩身以俟命，履之若康庄。臣子死忠孝，善道乃其常。小人恒戚戚，翻为知者伤。珠宫麝兰气，金帐流苏香。美人娇侍夜，老此温柔乡。不知勤四体，焉能法三王。日夜未能起，更深尚飞觞。舆行赏花柳，醉眠听笙簧。散发任容与，饱食恣徜徉。此乐虽莫极，外虞亦须防。请观无逸篇，念念当不忘。古道日以远，人情日以新。逢迎以为悦，举世多谀臣。比干蹈虎尾，龙逢批龙鳞。二公既以死，千古难其人。谀臣不足道，直士宜见珍。吁嗟谀与直，举错在君身。君子自明白，小人多险邪。毒阴类鸮獍，纠结如虬蛇。蓝色丑于鬼，公然专正衙。出口尽蜂蜜，满腹皆镆铘。月堂幽且深，恒谋破人家。复壁隐且僻，惟虞匕首加。纷纷秽青史，追思可兴嗟。群阴不可尽，仰叹白日斜。静思天下事，黑白多见迷。自非明知人，伊谁无所疑。譬之鸦与鹭，同栖占林池。黑白自分晓，何须苦相窥。圣人明四目，烛理洞无遗。台衡或昏暗，平治其资谁。执虚如执盈，执圭如不胜。譬之循墙走，蹜蹜惟恐倾。圣贤重戒慎，厌斁宁敢生。漏室虽至暗，衣冠对神明。出门何所见，如接公与卿。安居固无为，如临祭与兵。尝观庸学传，庶几学斯成。戒慎与慎独，没齿期遵行。万物在天地，生生无暂息。洪纤与高下，一一含太极。鳞羽自飞潜，肖翘亦形色。神功不可名，妙用谁能识。忆昔弄丸翁，幽居悟天则。微探极性情，至理穷因革。我尝读其书，茫然无所得。学海信汪洋，区区惭蠡测。静思兴太息，居然竭心力。安得起其人，为我祛郁抑。将军饧沃釜，卫尉蜡代薪。供馔宰名马，行觞杀美人。万钱营一箸，九鼎荐八珍。锦绮照庭户，歌钟动比邻。豪纵讵知极，奢华孰与伦。造物者好还，明明察吾身。暴殄自亡灭，俭德独怡神。公孙为布被，汉人讥诈廉。司马亦布被，举世称大贤。老聃尝有言，俭为天下先。俭苟不中礼，魏风有遗篇。大禹古圣人，至德垂简编。亦有齐晏子，一裘三十年。何曾独何心，一食费万钱。末俗不可易，临风兴喟然。吾人有正气，养之曰浩然。充之塞天地，失养则靡全。反身而理缩，万人吾往焉。不缩乃自馁，褐夫亦难前。燕丹不善养，谋报何拳拳。虎狼一相犯，父子竟弃捐。亦有廉将军，争功怒填填。负荆终见屈，无乃相如贤。恒思战国君，奋师日相牵。往往就囚虏，所见何其偏。容忍乃君子，庶几保天年。血气圣所戒，吾人当勉旃。吾观天下理，聚散不可期。纣聚尘台财，武王乃散之。财聚则民散，古语岂吾欺。财散则民聚，君人所宜思。此理自分晓，而人多自迷。矧兹聚敛臣，为利日孳孳。财乃民之命，民则邦之基。观风亦何人，能无采吾诗。周公复明辟，北面还为臣。贼莽始居摄，久假遂即真。歔欷执孺子，流涕沾衣巾。如何草玄者，剧秦以美新。赤符赫然起，覆宗终殒身。伯禽继鲁后，祚延八百春。流芳与遗臭，谁仁谁不仁。万物有成败，造物自制之。天定不可胜，人谋空尔为。达人自知命，顺受尚奚辞。嗤彼智巧徒，而徒用其私。项羽败乌江，沛公成帝基。虽云仁与暴，实乃天所思。起家良不易，兴国亦如兹。天地尚终坏，勿为千载悲。
雪霁春云度锦旌，风吹祖道荐金觥。论文共惜休玄别，献赋空馀子骏情。天转雁声多楚塞，日含海气近闽城。何时更遇双龙剑，深夜重听五凤笙。
漕输百万尽朝宗，天下军储本自供。岂有呼庚闻虎旅，尚能擐甲卧狼烽。封椿未散金银气，鸣镝徒骄豺虎踪。圣主未忘桑土计，安危须仗大司农。
我所仰兮在怕山，侧身北望阻燕关。飞石岑巉不可攀，仙人赠我黑琼丹。带星辰兮佩鸣环，我欲从之途路艰，北望雁门涕潺湲。
雪笼琼苑梅花瘦。外院重扉联宝兽。海月新生。上得高楼无奈情。帘波不动凝釭小。今夜夜长争得晓。欲梦高唐。只恐觉来添断肠。
魏生遗我瞿塘石，色似青铜声如铁。叩之能作古钟鸣，以手摩挲瘢千结。我昔三过瞿塘门，双崖壁立半入云。昼无日色夜无月，唯觉天风海雨挟鬼神。仰视悬崖几欲倒，怪兽下扑势啮人。对此不觉心胆裂，轻舟如箭犹嫌钝。俯视雪浪如山立，奔腾万马作坚阵。忽然怒吼阵脚乱，巨浪搏击双崖根。崖根怪石如蹲虎，或起或伏状狰狞。雪浪过处万头动，咆哮如雷裂夔门。我幸轻舟疾如电，倏忽已过白帝城。回看双崖合一线，惊定犹有未归魂。昔闻太古之初众水西来会瞿塘，一山横截难东行。千村万落成泽国，蛟龙鱼鳖皆相庆。忽然大禹经此过，一斧劈开瞿塘门。群山见之骇目惊心皆辟易，从此大江东去奔腾澎湃万里无阻梗。当年大禹斧凿处，遗迹斑斑尚可寻。君不见瞿塘峡口滟滪堆，乃是禹斧溅落之遗痕。我今得此瞿塘石，扪挲拂拭贵奇珍。忽睹石上瘢痕处，隐隐尚可辨斧斤。始知此石亦是神禹之所遗，今我何幸得此亿万斯年之奇品。只恐俗世难久留，夜深还作蛟龙遁。
戏马非芳春，征鸿逆新暑。去住本无心，隐显不成侣。令德自有邻，予美胡独处。东野昔为阴，渭城今欲雨。假寐始难任，沉忧终不去。夜发吴门书，晨集清溪路。中多鹤发人，待子联膝语。一诵虎林偈，何人不延伫。
休道硕人薖。日暮残疴。穷年寂寂守烟萝。惟有蔚蓝天上月，依旧无他。罗绮隔银河。蹙蹙鳞波。行宫门闭落花多。杨柳灞桥人折尽，最忆秦娥。
榕城好，碧润一天阴。晓郭山多宜试屐，秋衙吏少但闻琴。空翠坐来深。榕城好，春步向平郊。柳絮绿将莺梦管，菜花黄得蝶魂销。似有酒旗飘。榕城好，小阁尽开扉。山路夕阳行马过，水田春雨饭牛归。心向画中飞。榕城好，处处听吹笙。月黑寻郎苗女秀，花红赐觋竹王灵。庙火夜犹青。榕城好，蛮髻见双了。溪女钏摇因洗菜，峒娘鞋褪更穿花。体态也夭斜。榕城好，湖水碧如苔。菱火两三星不定，荷花八九月犹开。撑个小船来。榕城好，倒影水楼嵌。秋浦鱼云晴晒网，春潮蜑雨暮归帆。却也似江南。榕城好，楼影认龙冈。湘雁北来穿瘴绿，海螯东寄擘晴黄。几度醉重阳。榕城好，冬景更留连。鹭影翘来无雪地，鸦痕画出欲风天。人立柳塘边。榕城好，飘梦水天空。枫叶凉波江舫笛，梅花细雨寺楼钟。不听也愁侬。
胡蝶，胡蝶，飞上金花枝叶。君前对舞春风，百叶桃花树红。红树，红树，燕语莺啼日暮。
廊前曲室费评论，邃密商量道大存。满壁图书供老眼，一房花石护云根。懒闻世事居当户，欲谢尘踪坐闭门。赢得斜阳窗外逗，谁云时节近黄昏。
痴云压长空，荒郊风栗冽。敝裘毛已秃，疲驴骨欲折。回君何所之？语次气哽咽。子妇往归宁，一病遂永诀。淮西有书来，返榇资囊竭。况有小儿女，呱呱须担挈。灯昏漏且残，为君中肠结。麦舟愧古人，惆怅明朝别。友朋何寥寥，人事兼聚散。一饭别君庐，时日不可算。子嗟丧频仍，余苦病居半。酸辛勿重陈，倒箧烦点窜。但愧岭头泷，波澜怯河汉。佳恶吾自知，洪炉休辞锻。后会总茫茫，莫负灯花灿。
再来魏阙下，旧友无一人。或为美官去，或为泉下尘。晚节相知者，操节许松筠。目世常山公，伯仲文学均。与我数还往，以义为比邻。屡假箧中书，校證多护真。次述盈百卷，补亡如继秦。中作渊明诗，平淡可拟伦。于时多骄佚，黄卷罕所亲。昨以兴西师，往往剑射伸。短衣誇走马，睅目语常瞋。欲效西山勇，遂笑东鲁仁。舍本趋富贵，乃与市贾滨。以此较于子，素业固未泯。前日之许昌，别君已经旬。偶然值河决，穷坐如涸鳞。临风思有寄，夜咏还达晨。
归舟南过练塘时，重阅前年送别诗。人世阖棺方始定，客程流梗固难期。君还里闬寻三雅，我尚山城守一枝。涵碧春来应倍好，何缘吟对举清卮。
万兵昏雨过，暑斗插云倾。老佞溪蛙静，真交海月生。游氛褰幕帟，远籁起茎英。清洗尘埃虑，幽通造化情。酸咸时味薄，寂寞古途亨。去象筌真意，无形写天声。诗疑窥杜子，文欲造盘庚。身在清风国，神游白玉城。希夷乘浩气，沆瀣饮元精。坐久忘昏寐，回头有启明。
旧雨人来今不来，柴门自为晚凉开。平生所得二三子，一日须来一百回。
中原持节士，谁不识田郎。启口嗔权贵，扪心议庙堂。复官新破例，出塞旧开疆。志吞三峡水，气逼九秋霜。五星占验熟，六甲阵图详。我亦留濡客，闻君意慨慷。
金枣银蚕葬故乡，梅花犹绕墓门香。马嵬原上生秋草，红粉成灰剩锦囊。
老生涯线压。佳兴少、物候都忘伏腊。劳歌自为答。买吴丝新绣，能言秋鸭。香留玳押。信篆心、无负艾纳。苦灯昏夜冷，重与唾茸，强起搜箧。说甚文章锦样，在手金针，稳身珠衱。红遮翠匝。交辉处，草花杂。算相逢尽有，长安佳丽，罗裙谁认旧褶。羡田家最乐，春满罫畦菜甲。
南山聚名迹，岁久苦沈湮。有桃芳山麓，络绎招游人。游人爱春绿，谁能重斯文。藉得徵文献，我辈全其真。丰碑立道左，风雨泣晨昏。鸿文不可识，手剔藓苔痕。大书讲学处，成公遗泽存。吾怀东莱子，南宋走浙闽。北山仁山继，婺学培本根。矧此友成号，赵氏实始振。从学有乔葛，儒林作名臣。忠如李正节，浩气塞乾坤。降至倪陈辈，授受实传薪。贤哲集于此，花鸟露精神。弹指数百载，黍油麦苗新。池清閒澡濯，左右犹逢源。想见侍坐暇，出入道义门。问碑碑不语，梨花满前村。
春意何曾间四时，芸芸静处锦成帷。非关造化呈新巧，钧播无心自不知。
脩篁卫长江，云气自翔集。中有无心人，片云随出入。
高刹长幡敞净居，方袍圆笠照通渠。龙兴旧额加新榜，不见金轮皇帝书。
莫笑田家老瓦盆，自从盛酒长儿孙。倾银注瓦惊人眼，共醉终同卧竹根。巢燕养雏浑去尽，江花结子已无多。黄衫年少来宜数，不见堂前东逝波。
行年似启期，颜发日夜改。此身尚我累，橡栗时自采。古人歌既醉，其中有五福。如何憔悴者，忍饮但餐菊。有酒巾可漉，无酒榼自空。但怀停云友，相望各西东。九日把寿酒，时节无差池。我生秋已老，菊荒而崩篱。扁舟过寂寞，十诗继骚雅。定是王弘孙，犹记南山下。渊明六十三，我已多数秋。未死亦偶然，神仙殊谬悠。平生遇初度，何曾具盘筵。感君知我意，老泪更潸然。人生百年内，荣华仅少选。何似鸡黍约，岁晚长相见。怜彼武昌柳，摇落向江潭。虚名竟何益，北斗与箕南。渊明咏三士，讲学马队间。斯道幸不广，石高媲庐山。
枯楂遥望识仙踪，大隐屏开一棹通。莫向幔亭歌九曲，虹桥消处暮烟重。石桥南去水萦连，缥缈青霞一洞天。逢着双童思故里，莫耽棋局变桑田。锦绣峰头荒薜萝，空馀尘滓漫江波。相逢为谢羊裘老，只恐年来染钓蓑。梦入天台迹未芜，双峰楼阁接天孤。凭君一滴清溪水，为写丹霞万丈图。女童五百归沧海，甲楯三千入土城。君向会稽山上望，路人应指禹王陵。火德自当荆楚望，离明上直祝融宫。相逢晞发峰头坐，九点齐烟俯瞰中。南山曾读退之诗，梦里依稀一见时。太白武功俱在望，欲乘黄鹄更相期。蜀之迢递接青城，灵境仙都万古扃。七十洞中逢羽士，好求符箓觅长生。日月岩边莲欲丛，芙蓉峰顶露初浓。数声鸣鹤秋空静，惊起希夷一梦中。日观远含沧海气，东皇遥控齐鲁封。不须更觅封禅迹，黄叶萧萧石径重。
烽火惊戎塞，豺狼犯帝畿。川原无稼穑，日月翳光辉。里社枌榆毁，宫城骑吏非。群生被惨毒，杂虏耀轻肥。多士从芳饵，唯君识祸机。心同合浦叶，命寄首阳薇。耻作纤鳞喣，方随高鸟飞。山经商岭出，水泛汉池归。离别霜凝鬓，逢迎泪迸衣。京华长路绝，江海故人稀。秉节身常苦，求仁志不违。秪应穷野外，耕种且相依。
何时神斧擘幽崖，古窦春云福地开。翠壁未磨耶律字，石床曾卧吕公来。阴寒四面凝苍雪，秀色千年蚀紫苔。凡骨未仙留不得，刚风吹下夕阳台。
单车去位五年强，初乏恩襦庇一方。大姓殷勤携老稚，精蓝祈祝饭缁黄。此时美稷勤邀迓，他日桐乡必奉尝。为报庚桑相俎豆，不如道术永相忘。
相见黄泉未有期，每思往事泪交颐。蠹生残箧长留粉，蛛匿空房乱结丝。花径尚看扶杖处，柽阴犹记纳凉时。绵绵此恨应无尽，忍读风人陟岵诗。
曾倚沉香作好妆，竹篱茅屋肯深藏。天寒翠袖留空谷，岁晚长眉闭上阳。投辖尚能来好事，着鞭应恐并馀芳。广平赋罢诗肩瘦，不为梅花恼石肠。寒花入眼乱纷纷，高卧袁安雪塞门。春透交枝才照座，风摇断萼已飘村。返魂香细宁辞折，自暖杯深不待温。为约竹君同我老，交情此外更谁论。
欲归谁不遣君归，却恨归来事事违。烽火未休家信少，山州良是故人稀。黄金入手还能散，白雪盈头不肯飞。试问春愁都几许，长江滚滚日晖晖。
襄阳具袍笏，拜石真成癫。閒来一泼墨，化作云与烟。历历数百载，望之如飞仙。我老不自养，力耕片石田。萧然坐草木，风雨欺穷檐。阴冥助柔翰，兴至挥数笺。时人苦不爱，将觅胭脂钱。
石好岁深欧记在，雨多云为段游开。同门一士头如雪，许待龙图老子来。
此日君应渡浙江，海天寒月照船窗。久游不作他乡望，老节宁为歉岁降。越岸烟消分莽渚，钱塘潦尽露涛泷。阿符未了城南课，好趁春潮放晓艭。
意起不能制，触目生烦冤。遇物皆可憎，心火方自焚。军书虽旁午，战胜恃一勤。负手恣行散，霜日东更暄。怅然对梅花，落此半亩园。邂逅缘不浅，来慰羁旅魂。妙香忽相袭，会心即微言。与君交已久，寂寞幸见存。终当扫尘债，从子江上村。有怀谁与陈，有恨谁与诉？肝肠深可惜，坐受尘土污。清辉发遥夜，皓月已徐吐。长天渐空阔，相见真成故。哀我落世间，沈沈抱幽素。古今不相接，万感入迟暮。回光射吾胆，涤骨倒秋露。翛然委形骸，何异迷者悟。
豆蔻稍头，恁年纪、值得量珠高价。休夸燕子轻盈，腰肢更矫奼。春院静、琵琶一曲，也应算、调高和寡。一镜湖光，十眉山色，花底游冶。恍疑是、苏小当年，又疑是、秋娘未曾嫁。脂粉底干赤白，被旁人偷写。争不似、月明湓浦，抱檀槽、感动司马。好称珠勒金鞍，许谁迎迓。
荆南溪水水东头，宪使归来访故邱。绿野竟忘裴晋国，香山真识白江州。风尘迹远新图画，山水情深旧钓游。我有一尊思共醉，扁舟将趁菊花秋。
饮犊于上流，洗耳犹为污。采薇而食之，西山乃周土。昔贤立人极，以作狂澜柱。制行岂不高，厥躬亦云苦。何如扶犁翁，日以牛为伍。睅目皤其腹，不闻复不睹。采山而饮河，安问今与古。
端居洗尘虑，细读渊明诗。畴昔慕此翁，寤寐忘调饥。此翁非诗人，而有天然姿。纷纷世事中，采采黄菊枝。此语人共赏，此意畴复知。知即翁之徒，高风接皇羲。
经年未问心如此，子谓我心愁在子。夜夜结风谁复知？从来相隔总相似。
忍将死别季伦家，百丈楼前日色斜。一片香魂随笛散，却疑吹落玉梅花。
夹道清阴不染尘，繁花如锦草如茵。我来为作寻幽客，消受名园半日春。
乱后亦择居，筮山山辄许。居民百馀家，喜甚手欲舞。云久闻公名，此幸殆天与。感兹郑重意，时节共鸡黍。剡川非沃野，地僻民更窭。趁时务撷茗，馀力工捣楮。寡妇念遗秉，洿池怜数罟。我欲教耦耕，尽力循南亩。桃杏种连山，深居可长处。东邻有节士，酒酣乃发语。公昔起布衣，高谊掩前古。亲擢类平津，决见逢真主。两宫伫六飞，万乘思一举。交侵正倔强，蜂起益旁午。浩然公独归，偶出宁有补。默塞复何言，长叹汗如雨。
古人惜墨如惜金，老融惜墨如惜命。濡毫洗尽始轻拂，意匠经营极深夐。人非求似韵自足，物已忘形影犹映。地蒸宿雾日未高，雨带寒烟山欲暝。中含太古不尽意，笔墨超然绝畦径。画家安得论三尺，身世生缘俱堕甑。人言可望不可亲，夜半叩门宁复听。三生宿契谁得知，一见未言心已应。岩倾千丈雪散空，上有清池开锦镜。意行忽发虎溪笑，许作新图写幽胜。归寻一纸五十尺，傅以矾胶如练净。自知能事难促迫，捲送松窗待清兴。笔端肤寸今何如，西抹东涂应略定。何当一日快先睹，洗我昏眸十年病。
何妨结屋清溪上，领取琅玕万个风。淇澳有诗生笔底，渭川佳境在胸中。月明沙净摇疏影，雨过波深长旧丛。借问箨龙今几尺，会逢雷震啸长空。
何处青衣旧俗酣，峨嵋东畔蜀江南。从来岁首争为市，大半民间已不蚕。几日笙歌常继烛，晚春桃李尚仍蓝。嬉游果获神明助，太守虽贫亦荠甘。
九重勤俭恤民劳，锡贡深思道路遥。异味奇珍俱诏罢，皇明家法胜前朝。
君先鲁东家，门户照千古。文章固应尔，须鬣馀似处。虽非蒙倛状，尚肖历国苦。诵书口澜翻，布谷杂杜宇。十年困奔走，栉沐饱风雨。吾道其非邪，野处岂兕虎。灞陵闲老将，柏直口尚乳。自君兄弟还，鼎立知有补。蓬山耆旧散，故事谁删去。来迎冯翊传，出饯会稽组。吾犹及前辈，诗酒盛册府。愿君倡此风，扬觯斯杜举。
桂阳去衡阳，道里端能几。倘许钓竿投，春风叩葭苇。
世事浮云不受裁，羊裘重觅子陵台。随人明月娟娟静，吹面凉风特特来。多技漫劳宁似拙，两眉深锁不如开。床头忘却糟糠酒，误作萧萧夜雨猜。
惊蛰昨已过，草根青欲活。北风忽一怒，作此漫天雪。散花塞空际，著地亦不灭。松竹各离披，残梅亦妍绝。楼窗明耀眼，终夜疑月出。冻云压曙光，日气为之夺。密林如蘸粉，淡墨妙新泼。庭除止勿扫，独赏留皓洁。寒雀何毰毸，聚语俄惊瞥。欲为体物语，盐絮孰工拙？不须效白战，谁可假寸铁？
相见十年前，相思十年后。江月阖庐城，春风恋纤手。梦好合欢才，梦短将离又。惆怅倦游人，梦绕寒山秀。上有阳乌飞，下有丹砂伏。潜通无漏池，中有真人洛。濯足石盘陀，倒影看云木。龙女献珠还，微风动层绿。日暮岚气清，桃源迷洞口。新月正如眉，微风动杨柳。水鸟避人飞，肩舆互前后。新月正如梳，掺掺玉人手。
登舆犹在梦醒关，策骑驱驰山又山。聒耳蛙声鸣唧唧，行人那得似伊閒。
香雾濛濛不肯收。丝丝垂柳绾春愁。玉骢也解游人意，却听莺声便欲留。
大江泻奔流，浩荡去不息。青岑列两岸，倒影摇空碧。楼高野阴阔，锦树覆沙驿。帆落天际云，人归渡头夕。缅怀沧洲趣，万里见秋色。长啸倚西风，因之豁胸臆。
海上羝乳誓不归，故人何处想音徽。忍看执手沙场别，天北天南泪满衣。
佛教本无妄，句句须论实。尅己饶益他，俗所谓阴骘。遮莫是天王，饶君宰相侄。世间有贵贱，业力还同一。语汝富贵人，贫儿莫欺屈。习重业力成，翻覆难得出。
舟维山下远，借宿半山扉。乱石堪支枕，苍苔欲上衣。晓吟猿狖和，晚饭鹤雏归。惯客儿童喜，真忘鸥鸟机。
国色原无匹，天香况出群。洛阳春一种，犹值五千文。
声名沈书记，廉白杜参军。千里风期合，三才月旦尊。辞章须尔雅，帏幄厌深文。秋兴知多少，黄花酒满樽。
别馆张筵临水上，危楼改席向天中。窗含江汉澄流尽，槛俯衡巫远势通。鸣佩忽沾神女雨，披襟时拂大王风。梁园胜事今非异，楚国文儒古亦同。
只说瓜莲并蒂生，几曾仙实见双成。却疑西母犹多事，戏作人间儿女情。
圆象无停晷，四序迭相循。晔晔春华敷，欻忽委埃尘。候虫善审时，鸣鸟常伺晨。如何建名士，迟暮多苦辛。冲波鲜安舟，岐路恒摧轮。顺风响易远，却行难及人。钟鼎镌峻功，竹帛垂逸民。静操虽殊域，德业终同伦。慷慨感中情，高驾良可遵。我行彼中野，靡靡令心忧。四顾漭无人，但见林与丘。高台多悲风，沧海转洪流。走兽骇丛莽，号鸟求匹俦。顾兹震心魄，欲去将何求。古来贤达人，高视隘九州。若士处大荒，邈然谁能侔。阮生蓬池上，于世若云浮。嗟哉愚蒙者，眷恋区中谋。雍门泣孟尝，牛山悲爽鸠。闇彼代谢理，涖物恒怨尤。黄鹄摩霄举，螣蛇乘雾游。斥鸠尔何陋，枋榆徒啾啾。知自有大小，达观德弥优。
忆昔斯堂醉晚风，壁间岁月已无踪。谁知千古留名字，只在当年把钓中。
有客提壶过我来，后园新放几枝梅。主人量窄频先醉，吩咐梅花劝一杯。竹外啾啾宿鸟喧，须臾客去月黄昏。山童扶客苦无力，付与娥姮送到门。
高车大盖意已疏，鹖冠短褐墙东居。丹经铺案晚食后，黄犊系门春种馀。负薪野店与沽酒，学圃邻翁时乞蔬。愚公亦近北山住，为问险路今何如。
芙蓉开了，春未江梅透。小小东风弄晴昼。把万家和气，吹入笙歌，炉熏里，都与慈闱做寿。黄堂今日贵，自著莱衣，捧劝金船十分酒。愿从今，江海上，日日韶华桃李径，总为人间种就。但看取、天边老人星，有一点台星，共光南斗。
野望疏林系苇苕，北风犹自送寒寥。怆然负剑都门去，愧我无能斩鬼魈。
朝班尽说人宜紫，洞府应无鹤着绯。从此玉皇须破例，染霞裁赐地仙衣。
阻奉交朋宴赏欢，杏林春发圣师坛。诗筒把玩初藏袖，铃阁吟哦为整冠。不啻梦昏惊玉磬，正如沈痼得金丹。夜来月下闻韶濩，并奏清音彻广寒。
吾道而今久寂寥，丹霞回首路迢迢。名山有约无筋力，且泥同参话一宵。三间破屋无人到，一盏寒灯伴客眠。明发挂帆云外去，不堪重问再来缘。隙中日月眼前尘，梦里行藏病后身。愁绝不堪更回首，青山多少未归人。还他谷老三杯酒，输却羊昙一局棋。前路逢人如见讯，为言长处在愚痴。
少年凤阙侍龙颜，天语从容咫尺间。今日玉音何处听，不胜悲苦望椿山。
香梦堕槐国，林语咽新蝉。澡兰时节无恙，催彻小游仙。不分巫云一段，几误黎涡双靥，遗恨满瑶天。续命费红缕，■■与缠绵。画屏角，风雨恶，惜芳妍。低鬟辟兵符袅，钗约误经年。侥倖小怜玉体，辛苦汉宫珊步，犹自斗婵娟。寄语玳梁燕，珍重旧堂前。
黄石祠边瓠子河，秋声送客起回波。鲁城此际重观礼，燕市何人更和歌。除吏自应收士望，翘材原为广贤科。知君苦忆临邛令，桥畔还迟驷马过。
雪底黄精兴不疏。
故人方外来，相见便相悉。倒指三十年，道义同一日。铁壁银山，十分狼藉。直得同声相应，同气相求，西河师子在汾州。
丛祠有狐鸣，群雏满东州。彬彬齐鲁郊，不复论轲丘。鼓刀贩缯翁，衮衮封公侯。风流日凋弊，世久俗益偷。昔时戴经人，辍耕仍佩牛。椎埋昼行盗，闾里更相雠。赵子尉平阳，始止惟民忧。百花烂成围，幽禽哢春柔。问子胡不乐，我心殊未休。威明揉彊梗，骄鹰化为鸠。买犊解吴钩，束身自锄耰。田庐户无枢，长物弃不收。结亭自乐只，开编玩前修。谁云酸寒吏，忧乐非身谋。乃知君子怀，与世异沉浮。嗟予一漫叟，放浪犹虚舟。舞雩有清风，遗迹今在不。君乎去此矣，欲往将谁俦。寄言春服成，尚觊一来游。
塞北旬宣岁屡迁，才疏政拙愧同年。省耕每向春风里，问俗常于夜月前。白发盈颠秋渐短，丹心报国老弥坚。桥门咫尺云霄隔，听教无由讲席连。
帘卷朱霞拂翠蕤，九如堂晓映祥曦。山中桂树初归客，海上桃花正熟时。十载鹓鸿朱绂贵，千峰鸾鹤白云期。琅璈一曲长生酒，不羡商颜赋采芝。
今日我重九，谁谓秋冬交。黄花与我期，草中实后凋。香馀白露乾，色映青松高。怅望南阳野，古潭霏庆霄。伯始真粪土，平生夏畦劳。饮此亦何益，内热中自焦。持我万家春，一酬五柳陶。夕英幸可掇，继此木兰朝。
登高长是易销魂，多病新来目更昏。强引儿童追节物，久拚身世任乾坤。江风冷拂乌纱帽，篱菊香浮老瓦盆。回首西湖如昨日，交游凋谢不堪论。
沔水东流日向西，武侯祠庙背江湄。鞠躬有象真王佐，宁静如神实帝师。且受书生今一拜，不嫌名士古相知。请看一统华夷日，可似三分汉贼时。
行行晚洲岭，高若离人寰。肩舆薄层霄，身在杳霭间。朝天及青泥，谁谓蜀道难。岂如兹峻陟，不类羊肠盘。斗上五千尺，步步须跻攀。隆冬犹汗浃，睥睨唯心寒。旁沾宿云润，下视飞鸟閒。恍如陶公梦，插翼冲天关。潜慕汉忠臣，叱驭毋盘桓。古语固有之，酖毒比宴安。君恩思未报，何敢惮险艰。临风一长吟，所叹两鬓斑。
雨晴风细两翩翩，一枕庄周莫怅然。野落春光惊欲老，深情都付草虫边。
平江旧月故谁知，岭霭溪岚绿自迷。短夜歌寒千隔幕，长年读梦百无期。可堪重拂菱香暗，犹有将盈凤目垂。满地霜华休细问，南枝移厌北枝移。
孤茎摇曳水云间，气自芬芳意自闲。泥滓不曾污素质，风霜偏易损朱颜。楼头剩我横波望，湖上何人待月还。一样伤秋心更苦，客中无梦到家山。
某丘某水记儿时，陈迹迷茫问不知。观里看花空有菜，山南种豆落为萁。林疏想弋逋仙鹤，壁坏应墁坡老诗。只怪西湖顽面目，浓妆犹自学西施。
天若有情天亦瘦。长日孤云，掩映浮邱袖。风指蓬山东向又。相逢下九初三后。燕语呢喃凭话旧。一向书堂，煮茗聊当酒。四面浓阴移物候。泉边柳絮依然否。
柴门镇掩剑频磨，岁月惊心电影过。拟结名流今日少，欲吟好句古人多。疗贫无计空愁绝，作事常乖奈命何。不信读书偏误我，几回搔首发悲歌。
叔元不冠椎两髽，萦青绾绿如堆鸦。䰐鬖远望毛发古，日日惟闻餐暮霞。吾家公远更清绝，带眼不穿衣不结。好风吹袂任飘飖，夜夜惟闻弄明月。餐霞弄月固不恶，不道农田布龟灼。令君盛服道民苦，偃然袒裼犹不怍。敬持此意款浮丘，浮丘乃与令同忧。急呼风马驾云车，二仙方觉裸裎羞。旋加冠巾更束带，一见浮丘望尘拜。便将凶岁变丰年，谈笑之间作霶霈。油云虽出南北峰，开端实自浮丘翁。浮丘诗家老仙伯，故知忧国愿年丰。邦人一饱谁所赐，父应诏子兄诏弟。若还此雨后五日，将见索汝枯鱼肆。
月冷珠帘彻底清，银床冰簟梦难成。秋空万里无云气，桐叶翻阶作雨声。
易遇双文玉，难逢一笑言。所嗟人似月，千里共黄昏。酌酒依金谷，题诗拟兔园。深欢不能别，翻觉重销魂。
湘弦泗磬有遗声，肯作秋蛩唧唧鸣。同社共推一日长，古人尤重十年兄。放开只眼饶初祖，蟠屈长身接后生。不是学人无赞叹，学人见得未分明。
三十年来上将坛，平将赤帜树狂澜。山颓泰岱千峰失，海涸昆崙万谷残。素旐翩跹来大鸟，丹台游戏挟飞鸾。便应瓢笠相寻去，灵药何由借羽翰。
不与春风别有因，香苞长好四时新。曲屏忽见西明种，疑有蓝关竖箔人。一枝浓艳欲烧空，谁畏门前人姓封。岂有落英飘曲槛，与儿洗面作华容。
闲房澹馀秋，低灯耿寒夕。孤明惨渐微，斜照愁俞寂。谁念残光里，相看有羁客。
隔叶黄鹂深树鸣，宾筵鼓瑟复吹笙。壶泉奔泻淙淙响，对酌岂能无此声。
尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。
灯掩香云坠宝花，龙膏照影月笼纱。尊前便是明河路，一访支机又岁华。
清明前后麦花香，遍野氤氲映骕骦。须认秋成春雨密，隔溪村落饮斜阳。
忆在延平郡，疑观夔府泉。分为万家泽，来自九天边。派别知何日，源深不计年。千筒如比栉，叠节似联鞭。劲健山难遏，纤微砭可穿。驶于河并注，捷剧箭初传。玉漏长点滴，鲛珠任碎圆。雨时冲雁断，晴罢复鸡连。融夜春冰泮，清甘晓露涓。藤萝频助固，瓜瓞莫形绵。溅地花长润，飞空日倍鲜。用虽供甑爨，性本带云烟。留暑疑无地，为霖绰有天。沫飘飞絮擘，声动佩环联。势类虹垂汉，人誇瀑挂川。笛从王晋弄，笙是女娲编。蛇青仍夭娇，虬白更蜿蜒。解涤酆城气，攻参广教禅。喧令卧转稳，静觉坐能圣。松阁晨嚣寂，书窗夜听专。流觞情倍适，瀹茗味尤便。未饮襟先洁，将吟笔娄湔。一丝抽沼面，十仞激崖颠。旱日闻偏误，秋霄思易悬。旧守谩多事，题诗绝少缘。无功糜国廪，蔑效在民廛。有客多才思，心清契涧湲。长篇极模写，累日慰餐眠。岂直供三复，仍将写七弦。唱妍酬匪丽，缄寄兴悠然。
短杖策晨露，高天过塞鸿。孤云宿危石，幽草生凉风。秋色既如此，暮怀相与同。徘徊无尽意，举首望长空。
三载江城佐郡郎，十年天上旧鹓行。曾持画省郎官笔，况著瑶墀近侍裳。
初晴残湿在，众树碧光鲜。幽鹭窥泉立，闲童跨犊眠。依山知有寺，过水恨无船。石路是谁作，姓名岩上镌。
老梅何偃蹇，雪时方始花。自守岁寒性，不肯随春花。隐人适然见，移植溪水涯。瘦影无阳艳，清香绝淫邪。閒静如隐人，隐人心所嘉。樵牧无见侵，以诒隐人嗟。
额黄山一角，凭谁衬出，疏林高树。最好斜阳，点缀晚鸦无数。一片金迷纸醉，偏动了芜城愁赋。愁欲诉。蝉鸣向晚，汉宫秋暮。年来怕过亭皋，为瘦尽诗心，夜寒吟苦。笠子堆边，忍话绿阴前度。桴鼓连村未歇，问家在江南何处。飞梦去。敲窗又惊风雨。
忘情未到忘情天，究是凡夫不是仙。纵不著魔应自笑，此情种在廿年前。
今代銮坡侧，斯人不易求。节还惊蜕委，鹤化忆仙游。禁地欢初接，骚坛契早投。星云焕彝鼎，风雨落琳球。典册群推马，长城快倚刘。数谈知少日，流览足前修。硎发看犀利，机行肯逗遛。已开翔鸑鷟，暂遣絷骅骝。应诏鳣堂喜，程材铁网收。科名新押榜，馆阁旧登洲。苏陆遥宗法，沈张近比侔。台阶行贰秩，仙仗谒南州。遂命参桓傅，谁容附李舟。龙钟偏作态，蓬梗动怀忧。朝借邻家蹇，沽凭御赐裘。后生夸夺锦，多病欲扶鸠。小酌能过访，分题互劝酬。层层蕉叶剥，轧轧茧丝抽。敌破探囊底，镫传竖指头。濠梁观唼喋，林木送钩辀。声逐瑶琴断，光仍宝墨浮。老成纷落叶，尘世幻轻沤。细想无余恨，祇缘未乞休。此生原特达，底事类穷愁。架尚堆千卷，车宁要八驺。重泉魂渺渺，残雪路悠悠。旅榇寒郊厝，遗孤薄宦留。春随渔艇发，江入海门幽。姓氏垂青简，襟期在白鸥。郑乡诸弟子，若个涕先流。
偶因行乐到村前，地湿莎青雨后天。日暮长堤更回首，绿杨花扑一溪烟。
红叶村边白板扉，林间剥啄愧新知。离居自信难同俗，载酒何时许问奇。黄蘖人亡空有寺，锦袍仙去更无诗。知君此日登临意，不比儿曹饱腹嬉。
莫哦吟。莫追寻。这个玄机奥最深。如何识本心。好钤擒。好登临。明月孤轮照玉岑。方知水里金。
游倦归来老境侵，炎凉薄俗见升沉。东阡北陌追游处，独对春风泪满襟。
恭承嘉命简时髦，水国联翩宫锦袍。并系豢龙刘累氏，同为相马九方皋。三山剑色双牛斗，六代词华一羽毛。识得挽回淳古意，不妨疏越为君操。
潮落鮀江旅梦清，地炉守岁夜灯明。酒边知有齐眉案，消尽离愁笑语生。
菱鉴蒙尘，兰膏泻泪。今春谙尽愁滋味。阶前开了合欢花，床头叠起鸳鸯被。芳草无情，东风有意。朦胧淡月帘垂地。子规不去唤人归，三更故搅银屏睡。
视其所以知贤否，论世亦云当尚友。宜春郡圃作新堂，名不他求斯有取。堂堂房公暨李韩，文章事业两不刊。俱曾屈绾此州绶，年祀虽远犹班班。淳熙中兴公出守，渺然独继三公后。政成乃复作新堂，亦使此州传不朽。江山虽胜何足称，风月之游不在民。未如考德接以道，视古所作书诸绅。龙舒使君适来止，吐词为记甚瑰玮。徐州忆昔黄楼成，少公赋屹班扬垒。记终慷慨思盖公，平津东阁方穹窿。分符与政两如此，天下寒士何忧穷。我思作诗颂公政，万民有口人其听。矢为此章载厥德，后之视今今视昔。
寂寥幽巷似山村，春昼客稀常掩门。一缕箫声落庭院，卖饧人到舞雏孙。
豫章惊早世，修节凛风林。松柏山中友，江湖物外心。茂陵多异赋，梁甫又悲吟。琢句藏深谷，他年尚德音。
鹿洞曾经过，难寻三峡桥。老兄今又至，浩气可全消。石立潭边静，泉飞谷口遥。黄云难极目，夜夜梦魂摇。
踏青游子尘随马，垂白山农泪送春。时雨不来秧节老，邻庄稀见旧年人。
今古遰相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。
健足慕千里，倦翮常卑安。陶子重折腰，贡生乃弹冠。黄龙日南游，长江浩澜澜。竹实匪不甘，凤孤谁为欢。故庐倚青松，悬崖激鸣湍。返真谢形役，庶以成盘桓。
调剂阴晴作好年，麦寒豆暖两周旋。枇杷黄后杨梅紫，正是农家小满天。
一抹玉沙平野，且莫停杯斝。有时卧雪，有时歌雪，恣高人陶写。吹火打蓬堪画，在让玉山下。谁家曲水，谁家辋水，又相随来也。
戚里盛豪华，联翩赴狭斜。宝阑围斗鸭，金瓦掷鸣蛙。归骑春城晚，风吹满路花。
历尽穷冬两鬓霜，醉看东海几生桑！英雄更有难收局，歌舞终无不散场！白发祗馀贫病在，朱门每为古今伤！知非伯玉吾真愧，成就高阳一酒狂。
晓妆乍了，又翩翩何许、飞来临镜。欲寄相思无一字，拈起芳心重省。鬓亸云低，眉颦山远，去翼宜相映。娇波频送，恍如秋水涵影。几度揉损啼红，恨卿卿不到，吴江枫冷。一点风流应解妒，翡翠双钿相并。忘入香奁，时偎绣枕，看足宫花暝。多情剪就，忍教分做孤另。
寄书向知己，不解作家音。男儿铁石志，总是报君心。
吴中白藕洛中栽，莫恋江南花懒开。万里携归尔知否，红蕉朱槿不将来。
乌帽笼头发似银，厌骑羸马踏红尘。今朝又醉秦淮酒，共插黄花少故人。
梦踏梨云破碧霄，美人赠我以琼瑶。醒来一白浑无际，隔断离魂不可招。
宫阙何年月，应门何岁苔。清光一以照，白露共裴回。珠履久行绝，玉房重未开。妾心正如此，昭阳歌吹来。
日日思归今得归，朝衣不着着斑衣。谁人得似邹居士，跳出轮回无是非。
明簪倚修筠，抚揽自清绝。明河夜无声，茅亭四檐月。露寒鹤梦醒，山花落香雪。白云虽无心，今宵傥怡悦。持杯欲问之，忘言楚天碧。渺然思美人，芙蓉似颜色。乘鸾月明中，青霞拥鸾翼。苒苒别离时，吹箫苦幽咽。
金镛坠簴知何日，化作圆峰翠堪挹。就中闻有束薪人，绝似飘飘晋王质。行歌伐木窥云泉，遇着围棋世外仙。倚树傍观未终局，斧柯腰下烂多年。划然更作苏门啸，奇响铿轰生众窍。恍疑霜夜泊枫桥，百八鲸音震岩峤。不识人间利与名，优游胜处乐馀生。烟霞放浪忘情久，笑杀骄妻会稽守。
陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。
逐鹿心虽壮，乘骓势已穷。终全盖世气，绝意走江东。湖上多甘井，硙泉尤得名。何时枕白石，静听辘轳声。山崦桑麻路，柴门鸟雀声。老巫祈社雨，小妇饷春耕。坡陀度小岭，轩豁见平湖。但醉梅花下，民家酒可沽。浅井供茶灶，分流浣布沙。此泉吾所爱，百用给山家。故堞无遗迹，萧然数十家。茶烟映山起，酒帘傍堤斜。汀月生眉黛，溪梅试额妆。幽闺元不出，莫道嫁彭郎。城边小市聚，烟水淡秋容。南走兰亭路，迢迢云外钟。东西二十里，相望两平桥。傍水多投钓，穿云有负樵。
表海归来后，眠食喜清安。身轻于鹄，上下山北与山南。何必交梨火枣，自是霜筠雪柏，岁晚越坚完。摩诘本无病，微笑指蒲团。天有意，留一老，殿诸贤。平生出处何似，试把二苏看。惟有黄门最贵，况是庞眉寿，九秩阅人间。持此为公寿，即是寿元元。
屹庵先生墓上石，飞虬蹲龟新勒额。妖狐不敢卧其下，山鬼呵护火通夕。樵夫惊见走折足，过客仰观读如译。久之意象度百过，奉政大夫字飞白。前时石小字画刓，秪今字大衔亦易。乃知生男如仲谋，胸中岂乏还珠策。圣皇褒贤常及亲，用此照耀贲幽宅。先生蚤岁两振铎，庭馆春风歌朴棫。况当闻礼闻诗馀，桥梓阴阳真一脉。都匀苗獠等猺獞，卖刀买犊笑哑哑。先生墓石行又镌，百年剑水增载籍。
湖之水，不可渡。短棹夷犹日已暮，沧浪浩渺阻修路。雪云满天风满湖，湖边买酒祭龙姑。美人可望不可即，谁写山阴兴尽图。
雀抱寒柯窗弄影，鸾窥清沼粉匀腮。年来怀抱浑关锁，为尔眉头得好开。
妙峰宛在水中央，上有庄严清净坊。坏衣盘礴蜗牛角，法窟窈冥师子床。万象森罗一拳石，千顷汪洋百谷王。不减乘槎到牛女，拟取支机问下方。
摇落不禁悲宋玉，高槐我是东邻。垂髫犹记北窗深。一镫肠欲断，听到梦中云。苦恨金天胡自喜，教他堕溷飘茵。繁华消尽幻耶真。炼形须换骨，留作隔年春。
闲携竹杖过横塘，碧藕无花叶更香。斋后随僧同洗钵，醉中得句旋投囊。鱼沈似厌池光静，禽语如欣树影凉。更欲招邀鸥鹭伴，菰蒲深处共平章。
士生如大木，皆欲架明堂。宁知施用处，用圆吾乃方。归来何所事，琢句敷肾肠。既为烟霞痼，复作花月荒。一壑今已专，万景身可当。山空白石烂，云尽青天长。故人远相慰，瑰辞联夜光。一展发晔晔，再诵铿琅琅。贞松无冶容，老桂多古香。三复如见君，岁晚谁能忘。
鸾旂交匝锦云飞，嵩祝声中暑气微。万里北辰遥在望，一星南极正流辉。閒身再入新陪位，病骨深惭旧赐衣。圣学日增天下庆，馀生此外更何祈。
陌上杏花残，楼头春色阑。愁随芳草遍，梦入雨声寒。作客风波苦，依人啼笑难。自怜双鬓影，三月滞南安。
长安驰道岁华新，马色朝光动暖尘。苑外连山青向阙，宫前流水玉为津。城烟秀丽笼金瓦，桥石晴乾响画轮。幸尔沧江多病客，行看天上四回春。
华不注何崎嵚，青天削立峰岑。寄语三周铁骑，其如一杖登临。
翠袖清风品玉笙。罗裙凉月按瑶筝。少年不饮若为情。老眼那知谁尔尔，小楼无复旧卿卿。石林高卧听松声。
池塘风暖，算流觞盛集，恰迟旬日。晓听儿童传好语，瑞气华堂充溢。天产英雄，封侯骨相，才气千人敌。暂游尘世，妙名已上仙籍。争羡金紫盈门，灵椿正茂，荣庆谁能及。会展龙韬并豹略，重把山河开辟。鼻祖汾阳，佐唐勋业，管取今犹昔。名垂彝鼎，寿龄更比箕翼。
腊月一泛洪桥棹，客到门前。笑语梅边。夜半呼卢罢酒筵。豪情可复如当日，苦战经年。望断南天。烽火关河落日圆。
随放随凋万物姿，岂唯春暮始难持。当君委蜕栖尘日，正是莲花出浴时。火作衣裳并作心，焚馀流托水为坟。不知此水心冰冷，始得千秋流到今。举世闻君尽转头，伶仃谁敌满天秋。唯存七尺温馨土，开向陶家旧墓头。吹来枝上连山上，吹向天涯并海涯。当汝初开第一日，百花遭际已全知。
五兵不治隳军容，却将艳色下深宫。君王计在弭强胡，非干错画丹青图。胡儿得意跨马去，烽火依然暗边树。单于无端强调笑，汉家天子恩未报。从来胡语不相通，愁心都付琵琶中。乳酪香，入口断妾肠。羌管音，入耳伤妾心。黄金竟莫赎，徒向南天哭。雁来几度无信还，龙荒秋雨增辛酸。汉使归来那肯说，纤手冰弦恨空结。至今芳草悲春风，孤冢青青不改色。
落魄正当年，人皆笑我颠。乾坤时运动，沧海渺无边。
翠拥柔葩濯素商，谁分玉井一茎芳。根通金气秋逾盛，雨裛铅华晚更香。埏埴有功潜土脉，凌波无步到陂塘。自知鼐鼎钧陶力，不受金茎沆瀣凉。
安成李克述，三岁在词林。言色温如玉，操持坚断金。君恩紫诰重，亲舍白云深。万里归荣日，聊贻淇澳吟。
徨徨未得居山伴，结屋聊依野寺邻。何处碧山来学士，西樵白马问吾津。
贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
画翣排仙仗，龙輴去莫攀。衣冠藏汉庙，弓剑閟桥山。宇宙精神惨，臣民涕泗潸。尧阶蓂荚在，无复望慈颜。
藻密难呼金鲫，柳疏未啭黄鹂。华发无重黑理，烧痕有再青时。
名园羽盖谩童童，不似青虬出瓮中。好事主人仍好施，定移韵友乞山翁。
幽人夜不眠，松下倚寒石。秋月落江潭，千里堪空碧。
骨肉零丁数十人，年年相别少相亲。几番书去情难尽，今日兄来说始真。家国独嗟千里远，江湖谁念一官贫。何时拟著东山屐，醉倒松花酒几樽。
天中记得谒凫旌，白下依依话旧情。宦久却怜添短鬓，功多方拟请长缨。如何应诏来旗鹤，还望扬灵跨海鲸。鸿笔幸教传令子，贤书早达振家声。
方春花气苏，谁忍犯霜晓。漫山千树桃，缩颈听春鸟。独此开数株，此桃也不小。晨霞碎林霏，绛雪压枝袅。梅魂正零落，月影夜悄悄。陈新接物态，俯仰映池沼。蓬莱有大桃，岁月较多少。自从偷儿得，弱水隔浩渺。且与倾绿尊，乍见喜围绕。尚有芥子微，须弥寄毫杪。
东湖鸬鹚有几岁，踏浪争花何恁游。可怜汝辈异情性，拄杖独看春岸头。
砧声起碧空，河里浣花红。照影入秋水，香囊裙带中。
柏子焚香些少，菊花得句清疏。小山丛桂落无余。雁声秋社后，人梦午晴初。满架葡萄霜饱，溜檐铃索风徐。一窗竹影照编书。草玄吾岂敢，赋或似相如。
四朝载笔冠鹓行，犹忆抽书在尚方。身托东山高泰岱，手披云汉出天章。中原大雅谁司命，江左风流独擅长。抱道犹龙看变化，应图天马更腾骧。即烦前席归宣室，暂许清斋寄太常。爽气蒋陵供拄笏，绿波淮水引行觞。名山巳定千秋贵，学海从知百谷王。莫以续经疑晚世，骚坛终赖鲁灵光。
向晚长安道，秋风思故人。十年鸡肋味，终日马蹄尘。目送天边鸟，心悬湖上莼。山中旧相识，安得更相亲。
七年收朝迹，名不到权门。耿耿一寸心，思与穷友论。忆昔西戍日，孱虏气可吞。偶失万户侯，遂老三家村。朱颜舍我去，白发日夜繁。夕阳坐溪边，看儿牧鸡豚。雕胡幸可炊，亦有社酒浑。耳热我欲歌，四座且勿喧。即今黄河上，事殊曹与袁。扶义孰可遣，一战洗乾坤。西酹吴玠墓，南招宗泽魂。焚庭涉其血，岂独清中原。吾侪虽益老，忠义传子孙。征辽诏傥下，从我属櫜鞬。
亲亲自祢率，恩礼有等节。虽云王父命，天性何斯绝。奈何彼卫辄，父子相倾夺。此而义可与，人伦固隳灭。
青骡东去久无踪，谁道人间有赤松。孤阁云帆京口寺，万家烟树海陵钟。白榆历历今何远，玉舄翩翩不易从。欲问真如慰岑寂，禅房明月在千峰。
嵌石巉峰近水旁，坐看日月带长沧。风清烟雾飘亭屋，云淡斗星射馆厢。四野耘田歌麦秀，五经勤诵夺文光。相看不尽飞扬意，欲做岩中白鬓郎。
轩辕宫里试新妆，缥缈连枝入帝乡。玉骨不缘能化石，冰肌那得便生香。只愁明月销为水，更恐清阴凝作霜。巫峡瑶姬元素质，却令云雨污衣裳。
满目斓斑布地来，春风惊见锦灰堆。菜根作苦终嫌咬，茗叶浮香为拨开。何处兔葵嗟竞掇，昨朝马蔺悔多栽。传闻此种番邦致，用向中华亦楚材。
抛丛脱当乱如挚，总借鸾胶不可黏。梨雪冱䃈人病酒，絮风撩面妾窥帘。千林如约垂垂尽，一片相先渐渐添。欲托丹青著遗爱，顿无情思笔难拈。
日红方是睡醒时，浣濯从容出每迟。帘幕乍开春正浅，细吟生理上花枝。春园无客昼常关，高阁沉沉便见山。燕子倏来还倏去，有时繁语破人閒。竹床深处昼烹茶，上有长松下有花。鱼跃鸢飞池半亩，不须重问玉皇家。
禅堂邀客酒如霞，列炬光中散夕鸦。云涌珠宫千劫火，天开银阙万人家。卷帘淮海皆成玉，吹笛江城半落花。闻道碛西胡骑过，此时边将出龙沙。
月高夜鸣筝，声从绮窗来。随风更迢递，萦云暂徘徊。馀音若可玩，繁弦互相催。不见理筝人，遥知心所怀。宁悲旧宠弃，岂念新期乖。含情郁不发，寄曲宣馀哀。一弹飞霜零，再抚流光颓。每恨听者稀，银甲生浮埃。幽幽孤凤吟，众鸟声难谐。盛年嗟不偶，况乃容华衰。道同符片诺，志异劳百媒。栖栖墙东客，亦抱凌云才。
瘦石聊我伴，遥山更尔瞻。泉声分寂历，草色借廉纤。玉粒时能饱，霜毛日更添。平生疏懒意，况与病同兼。
别酒醺醺容易醉。回过头来三十里。马儿只管去如飞，牵一会。坐一会。断送杀人山共水。是则青衫终可喜。不道恩情拼得未。雪迷村店酒旗斜，去也是。住也是。烦恼自家烦恼你。
雀谇晴檐，蝇苏冻纸，严霜忽作轻暖。锦貂才近熏炉，凤律暗移翠琯。寻春无处，但日日、春痕偷展。恰引起、千丈愁思，添似绣床金线。云影薄、画帘乍捲。山意冷、瘦筇又懒。几多酿雪楼台，豫涤熨寒酒盏。梅魂知否，怕迤逦年华将换。待借他、一缕东风，悄把万花吹转。
苕溪曾是忝朱轮，鸣鹿当年预送宾。楚国频嗟三献璞，汉廷裁得半通纶。劳歌未免吟梁甫，作赋还应问大钧。下泽乘车知道在，折腰那久滞风尘。
泪穿无厚土，目窅有高旻。敬祖翻材艺，祈年蹶玉身。恤囚扬末命，放女陋前人。从有如椽笔，谁能画得春。
昨夜春雷作，荷锄理南陂。杏花将及候，农事不可迟。蚕女亦自念，牧童仍我随。田中逢老父，荷杖独熙熙。
秋晚怀人思欲荒，东南江水隔钱塘。山高故近台三象，郡僻真悬海一方。他日曾看周砥柱，何时能剪召甘棠。观风定有新诗句，愿托王生为寄将。
楚雨石苔滋，京华消息迟。山寒青兕叫，江晚白鸥饥。神女花钿落，鲛人织杼悲。繁忧不自整，终日洒如丝。
东岳庙前云半开，独驾轻车趁伴回。挨遍杏花三百里，红裙千骑进香来。
閒客何庸早起忙，高眠懒复问云祥。宦情不作葭灰动，吟笔宁争绣线长。逆旅四年逢此节，徒行六日可吾乡。冲风踏雪须归去，荠菜肥甜白酒香。
冰肌天赋玉团团，谁染丹英比木难。不共小桃争艳冶，自陪修竹报平安。瑶池队里春风细，紫塞声中夜月寒。折向胆瓶看未足，一枝还插竹皮冠。
春气未强寒惨惨，羁人多病兴寥寥。闲愁付与毫端遣，长日期于局上销。
二子同游石人峰，深行翠筱黄茅中。初嫌微径无人踪，行到半岭径亦穷。来时犹自闻鸡犬，且行且语不觉远。上头无梯下无岸，前头难攀后难返。黄茅翠筱深复深，忽有笛声出暗林。草根一把牛骨骼，血点溅地惊人心。二子相看面无色，疾趋山后空王宅。野僧闻此叫绝天，拊破禅床椎倒壁。荒山岂有吹笛声，乃是卧虎鼻息鸣。二子归来向侬说，犹道兹游最清绝。兹游清绝岂不佳，二子性命如泥沙。
远色连高树，回光射迥楼。自翻归雁影，更急思虫愁。烟暝长先隔，霞烘久未收。华灯知可继，惟照洞房幽。
政尔相从乐，胡然赋式微。言思倚闾望，梦逐白云飞。蟋蟀依苔井，蟏蛸在板扉。赠君五色线，归补老莱衣。
春波渺渺柳依依，芳草侵街蛱蝶飞。万景横陈空物是，一区幽僻念人非。沉悲逝者去不返，自挽已而今曷归。回首鹡鸰原上路，感怀赢得泪沾衣。
玲珑柏翠隐禅家，断续钟声送落花。石路疑从趺坐尽，烛光解道暗衢华。槛边树卧皈依水，涧侧林深半染霞。莫谓山中生色少，白云岫出满天涯。
天宝年间事已非，先生不醉将安归。当时豪气三千丈，倾国名花赠玉妃。
花落春无语，春归鸟自啼。多情是蜂蝶，飞过粉墙西。一阵催花雨，高低飞落红。榆钱空万叠，买不住春风。
一日未到官屋中，恰如十年不相逢。周行未见言提耳，索居孰启我心朦。问君何所事，古训日研穷。室内香霭霭，窗外月膧膧。更深人静后，朗诵彻苍穹。尚书万古狱中授，周诰殷盘已贯通。韦编不知今几绝，远慕羲文周孔风。愧我全无亨通意，衰年未见养心功。常将一叚郁抑气，嘘作云间千丈虹。忧时慨世心独切，半偏深病未消融。而今愿从君子谋，示我脱然登岸头。藉此福堂寻上去，莫教空负两年囚。叹靡靡，思悠悠，君知否，我何求。相与采虻无处所，安得泮涣日遨游。思量此疾为心患，世间惟有酒能瘳。昨闻几上樽犹在，半实还是旧黄流。午间准拟来相访，便须劳君酌大瓯。但论浊贤清与圣，何恤瓶罄作罍羞。长歠直到枯肠底，一洗胸中万古愁。
振策陟龟峰，极目散烦襟。扳萝越巘崿，观奇拥嵚岑。气和濯柔荑，景淑悦鸣禽。淡薄白日辉，游漾轻云阴。予情亦何欲，物理谅可寻。芳菲三春意，赑屃千年心。持此较贞脆，因之寄知音。
溟海银潢一脉通，微茫大地入轮空。何须天柱浮云外，自坐冰壶碧落中。梦后不知人化鹤，歌回犹觉气成虹。遥怜缑岭吹笙子，今在蓬莱第几宫。
拾得星槎趁海潮，两姬夹侍百花娇。朝临元圃家应近，晚过银潢路始遥。翠幄获瞻天帝表，霓裳看舞月娥腰。彩云端里刚风外，声彻鸾笙与凤箫。
倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。拟倩流莺说与，记容华、易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。
城上风光莺语乱，城下烟波春拍岸。绿杨芳草几时休，泪眼愁肠先已断。情怀渐变成衰晚，鸾鉴朱颜惊暗换。昔年多病厌芳樽，今日芳樽惟恐浅。
使君自说未更事，足认使君自老成。年来颇讶当途客，欲将矫拂辅升平。钱谷元非吾分外，握算亦能助太平。学术多君非口耳，此行认取旧书生。感君遇我特从容，愧我疏庸百未通。宇宙之间大有事，烦君细问白沙翁。
从来方社要斋明，玉豆精华酒洁清。风里笙箫云外至，耳边环佩月中鸣。龙辀来下未为轮，九奏迎神不动尘。想得椒浆初奠后，夜归犹有月随人。
欲从铃阁借前筹，姑衍条支一剑收。尔自虎头飞食肉，不教猿臂羡封侯。
东风帆色潞河瀍，无赖杨花舞别筵。龙剑未收丰狱底，鲛珠犹泣洞庭前。千人漫拟酬春雪，一士何妨守太玄。此去长沙应计日，受釐明主在甘泉。
出谷旌旗转，缘江鼓吹来。异方多胜览，春色复相催。野旷风生竹，山青雨映梅。惜无今夜月，留酌踏烟回。
秣陵王气深堪惜。天水衣成碧。沧桑遗恨几时休。争信南朝天子总无愁。移商刻羽声声破。千载无人和。月明故国泪阑干。算较陈家叔宝有心肝。
湖上游船拨不开，芙蓉十里锦新裁。夜深风露非尘世，惆怅无人月下来。
胜地开阑若，幽寻信短筇。僧贫祇施水，客至但闻钟。讲坐天花满，香台翠霭重。何当谢尘绂，白社此相从。
冬暮久无乐，西行至长安。故人处东第，清夜多新欢。广庭竹阴静，华池月色寒。知音尽词客，方见交情难。
淡到无心待几时，满襟痕泪是谁诗？欲寻暗雨重相问，一院青芜了不知。
高高城外风门岭，仙女岩扉时倒影。水盂朝吐白云香，石镜暮含明月冷。黑米成珠旧日粮，玉浆如乳谁家井。闻道瑶姬绝世姿，芙蕖早把铅华屏。绿眉卢女画当心，鬒发丽英披至颈。云母丹成即上仙，紫鸾衔得书来请。罗浮自古女仙多，知与鲍姑为首领。
亭伯去安在，李陵降未归。愁容变海色，短服改胡衣。
何来仙女散天花，剩得馀香伴佛牙。留取高枝青汉上，秋风吹送到君家。
别离容易合并难，岂料桐江半夕欢。王事朝昏空鞅掌，宦涂荆棘转辛酸。潮回七里滩流急，霜落山石发寒。寄语故人莫怀抱，庙堂今日重郎官。
守分莫强图。遣日闲居。乐天知命忍萧疏。万事休论成与败，兀兀前途。失去本来虚。得也何如。百年反覆乃须臾。不似中心存道念，贤圣相扶。
嫁早仍知孝，夫贤自不贫。事姑如事母，忧物胜忧身。凤诰恩荣渥，鸠桑德意均。孺哀声不绝，泪柏不成春。
俗间佳节自匆匆，老去悲秋又客中。青嶂捲帘三面月，黄花吹鬓几丝风。十年故国新栽柳，万里他乡旧转蓬。谁与安排今夜梦，片帆飞到小篱东。
六朝金粉色，强半入冰壶。素岂为春绚，清宜向客癯。应知魂共濯，独有气相扶。羞杀千红紫，巧容出世沽。
时既和，年既丰，乐莫乐如牛上翁。短衣半湿杨柳露，长笛吹老棠梨风。君不见苦竹岗头淇塾水，鹧鸪相呼作人语。马上郎官攒两眉，海北天南路何许。翁家有粟牛有莎，世人造物如翁何。牛饱归来浩浩歌，江上儿孙雨一蓑。
地爱依林僻，亭因傍水幽。卜邻才数日，托契已千秋。兴剧谈非马，机忘狎是鸥。墙头堪过酒，聊作醉乡游。凉飔飏林际，相对坐清幽。赏惬孤灯夕，炎袪五月秋。芸窗供老蠹，莲渚浴轻鸥。结想同濠濮，凭轩即当游。
梦雨丝风，溪头网得娇如雪。金璚玉屑。肯使轻磨灭。想是吴宫，曩日曾饶舌。空凄切。江湖贬绝。莫向人间说。
日落村虚烟霭青，草根促织晚先鸣。群山衮衮望中去，新月娟娟愁里生。暗峡风云秋惨淡，高城河汉夜分明。寄书故国还羞涩，白首萧条老病婴。洛阳宫殿锁埃尘，翠辇东还几度春。双阙晓云连太室，九门晴影动天津。地藏宝鼎宁无祲，龙护灵书固有神。游豫此时期圣主，保釐从古仗元臣。女几山前云雨收，五更星斗转西楼。苍苍淡月关河晓，袅袅西风观阁秋。独鹤有求时饮啄，孤云无事任沉浮。可怜白发张公子，还望西山歌四愁。露下风悲萤火流，周南羁客意悠悠。山川老去三年泪，关塞秋来万里愁。惯逐禽鱼谙异俗，每因霜月梦沧洲。一抛砚井双蓬鬓，天畔诗成独倚楼。
万古胡沙雁，衡阳到即回。如何九日至，故作永州来。节里他乡客，江边独夜桅。吾亲应念我，烦汝到浯台。
关塞疲征马，泥沙困老龙。野昏边气合，月落戍楼空。怅别三河道，谁论万里功。寒灯孤戍里，看取宝刀雄。
斜日难回曙影曈，王心消歇霸心隆。屈人包匦菁茅问，照眼牲盘歃血红。万世纲常尊孔子，一时民物赖桓公。东都不是无元宰，谁为天王达四聪。
一卷伤心史。算蝉联、遗孤两叶，都无名氏。母也垂髫沦婢鬻，儿育婴堂所饲。直共命、相依生死。廿载何期萱早谢，痛蓼莪、忍听门人废。知永锡，训长记。南阳识面论交谊。为翔言、徽音仿佛，梦魂憔悴。多难神州凋瘵久，遍地疮痍乍洗。幸晚岁、能逢新世。我亦童年哀恃失，恨春晖、未报空营祭。歌此帙，悲风起。
文俗诸儒恋局中，何曾度外看英雄。连鸡纵不能资夏，捕鹿何妨暂掎戎。静抚时机渔者得，遥观敌运兽之穷。书生准拟浯溪石，明写中兴第一功。
天绘亭边三载梦，石灰铺里一时情。个中不是同参得，胸次峥嵘何日平。
我公大志在经纶，初向山房寄此身。到老自全千丈节，调元曾转万家春。青编勋业光终烂，翠琰文章久更新。今古斯人常想慕，不应上垫雨中巾。
玳梁海燕梦难温，一样春风白下门。献岁寒梅谁得赏，入时新柳几何存。江山不速无家客，烟雨空怀负郭村。但得寇平归去早，园荒井废更休论。
公馀吏隐创新亭，野阔云低叠素屏。风动荷香翻偃盖，日摇波影散疏星。望穷南亩千重绿，坐久西山数点青。更待晚凉蝉乱噪，与君散策试同听。
念昔未弱冠，与君昆弟游。各怀经纶业，壮气凌阳秋。知音得袁宰，鉴赏称琳璆。君家天地崩，泣血城南陬。释服就乡举，名姓必见收。数为礼部黜，考命宁怨尤。子山仅五十，感疾遽不瘳。子美如孤鸿，哀鸣大江头。其声最酸楚，闻者皆涕流。有才多困蒙，此理不可求。我初佐星子，老守如素仇。避之拂衣去，寓迹昭亭幽。篇章自此富，写咏穷欢忧。慈母待禄养，复尉湓浦州。随辟宰环峰，碌碌三载周。才归遭酷罚，五体戕戈矛。旦夕期殒灭，馀生安敢偷。粗能襄事毕，寒饿妻儿羞。复入湖外幕，万里浮扁舟。几葬江鱼腹，迍邅百端愁。到官未三月，开疆预参谋。招降五万户，给田使锄耰。论功辄第一，谤语达冕旒。得邑敢自诉，断木当沉沟。儿女相继死，泣多昏两眸。脱去殊未能，游鳞已吞钩。春风吹瘦颊，黄尘蒙弊裘。才趋合肥府，又鞫历阳囚。荒庭忘岁月，忽见花枝柔。清明动乡思，一水嗟滞留。却忆藏云会，雕盘荐珍羞。高吟凌李杜，猛饮咍阮刘。野寺想如昨，游人今白头。倏忽三十年，老大功名休。日毂不暂止，吾生信如沤。有酒尚可醉，馀事皆悠悠。
御前黄盖进羹汤，玉箸频停不肯尝。应是司农闻水旱，蹙眉时读两三行。
想到崧台泪暗零，背人开匣抚青萍。当春鲁酒休辞醉，入夜胡笳不可听。肠断子山应作赋，心违刘向且传经。铜驼一夜荆榛雨，寒食端州草又青。
岩间度月华，流彩映山斜。晕逐连城璧，轮随出塞车。唐蓂遥合影，秦桂远分花。欲验盈虚理，方知道路赊。
移种疑从紫府仙，世间凡草护芊眠。味高石蜜甘居下，效捷灵芝愧在前。玉?并标官焙印，月团犹带御炉烟。年来海宇皆知愧，却笑神农未解煎。吏隐从人号懒仙，一瓯常及日高眠。要令万卷浇胸次，便觉三山到眼前。客至不须樽有酒，家贫肯厌突无烟。清泉近在南山麓，珍味殊胜渭水煎。不但蠲烦起醉仙，能令古莽失多眠。春风乍拂千岩上，晓雨初沾百草前。绛缕缝囊包紫璧，玉尘凝盌照清烟。今人嗤点前人拙，未肯须依古法煎。仰望群公若会仙，贪论茗饮未安眠。冥搜往往游尘外，得句时时在枕前。夜漏讴吟清彻骨，晴窗挥染净无烟。中秋风月佳辰近，应把云腴对竹煎。
寂坐浑无赖，天空黑气沈。残镫耿寒夜，疏雨碎愁心。懒与书相接，聊将酒半斟。孤鸿云外响，凄切感人深。
长爱苕溪乍入秋，有时东去与君游。诗笺酒盏游何处，十里荷花一叶舟。
积雨初晴景色宜，绿波新涨小庭池。砌花带露含红泪，径柳笼烟敛翠眉。稚子折荷擎碧盖，老农剪竹插疏篱。萧然长昼凭书枕，一榻茶香午梦迟。
荒林依约旧山门，秋草离离故迹存。双瀑有声传宿雨，一龛无地住闲云。蜗沿坏壁丹青古，龟负残碑字画昏。三叹废兴谁可问，乱鸦鸣噪自成群。
君子务行道，仕隐非二途。胡为斯世人，视如冰炭殊。醉心轩冕场，如有桎梏拘。放志丘壑间，自谓巢由徒。俞君通济才，况乃世业儒。端居岂傲世，宦游岂荣躯。驸马王晋卿，好贤当代无。闽徼开大藩，一夫宁向隅。君方居幕下，赞画多良图。俊彦集一时，青紫咸拖纡。进取宁我心，慨然思莼鲈。归来且慰意，山水亦足娱。知己终未酬，明当戒仆夫。秋风动征旆，朋从饯城郛。三山邈天涯，兴至成斯须。贱子亦感恩，未能效驰驱。送君千里行，屏营当路衢。
附石菖蒲谁手种，形模姿色妙难如。黄蜂变去惟窼在，绿玉抽来祗寸馀。夜为露华离几案，晓添灶井向阶除。如何便得生秋意，更欲中间置小鱼。
学老才优底里精，青衫今始掾江城。高门积德功须倍，三尺持平道可行。听决即能诚吏俗，名声安用势公卿。相逢未几还相去，赠别非言岂慰情。
云髻凤文细，对君歌少年。万金酬一顾，可惜十千钱。玉管倾杯乐，春园斗草情。野花无限意，处处逐人行。闻道中山酒，一杯千日醒。黄莺似传语，劝酒太叮咛。红袂歌声起，因君始得闻。黄昏小垂手，与我驻浮云。相劝醉年华，莫醒春日斜。春风宛陵道，万里晋阳花。碧绿草萦堤，红蓝花满溪。愿君常践蹋，莫使暗萋萋。萋萋巫峡云，楚客莫留恩。岁久晋阳道，谁能向太原。岁酒劝屠苏，楚声山鹧鸪。春风入君意，千日不须臾。昨日新花红满眼，今朝美酒绿留人。更宜明月含芳露，凭仗萧郎夜赏春。白雪剪花朱蜡蒂，折花传笑惜春人。请君白日留明日，一醉春风莫厌频。
秋色影碧潭，眉妩样、正是初三新吐。湘帘簸梦，彷佛温黁重诉。生受金奁华国，恰诞玉台才女。花可可，月娟娟，似倚满庭欢舞。兰闺记前度。算风怀绰约，霞散朝暮。图将美景，还漱明珠仙露。历历芳尘如画，但低语。休回顾。消息寄，好催花引杯挝鼓。
秦楼宴喜月裴回，妓筵银烛满庭开。坐中香气排花出，扇后歌声逐酒来。
归去来兮，怀归意、几人知得。寻思起、前年江海，去年京国。奔走隙驹春梦路，飘零海燕秋风客。念家山、松竹久荒芜，疏三益。风流散，音尘没。身世在，江山隔。遣何人、杏花影里，月明吹笛。红雨等闲花事尽，青铜容易霜华入。被雁声、报到塞门秋，听嘹呖。
掩泪抛长袖，从今歌舞稀。肯将边地月，来照汉宫衣。
秋来处处捣轻罗，急节繁音信手挝。窗隔绿纱知运杵，灯摇红豆想横波。谁家月照离情苦，永夜风传别绪多。却笑老怀容易感，苦吟无计逐诗魔。
君别蓬山作谪星，我从雾谷拟潜形。风波人海知多少，聚散何关两叶萍。
直如朱丝绳，清如玉壶冰。何惭宿昔意，猜恨坐相仍。人情贱恩旧，世议逐衰兴。毫发一为瑕，丘山不可胜。食苗实硕鼠，点白信苍蝇。凫鹄远成美，薪刍前见陵。申黜褒女进，班去赵姬升。周王日沦惑，汉帝益嗟称。心赏犹难恃，貌恭岂易凭。古来共如此，非君独抚膺。
初度每为客，今朝无友生。喜过苏学士，盼望湖山青。草草有斗酒，惜公不能倾。一身兼众难，千载博虚名。
清露夏天晓，荒园野气通。水禽遥泛雪，池莲迥披红。幽林讵知暑，环舟似不穷。顿洒尘喧意，长啸满襟风。
转辗东风穿古树。一片花开，一片芳菲误。百丈游丝牵落絮，春心没个安排处。怕见青春来复去。梦里凭肩，梦里轻分诉。海色浑茫天色暮，他年可有相思句。
暝色入返照，馀光何陆离。晦明互迭代，云物交蔽亏。玄黄战龙血，煜爚渐鸿仪。我欲匿光影，长歌天一涯。
莫言为庶尚清门，洒削椎埋世所尊。五亩蓬蒿初谢客，一经耒耜欲传孙。儒巾侠剑成长物，马磨牛宫在小村。淡泊齑盐吾敢恨？十年前已算牢盆。满地江湖独闭门，单车峻阪谢王尊。屈身只可随龙蠖，清白还期示子孙。短梦华胥天外国，馀年儋耳海南村。回头往事真堪笑，十掷皆犍五木盆。
非竹非丝响裂空，高歌三唱出渔篷。清溪激越犹如许，想见湘波欸乃中。
高会挥金愧二疏，食贫只似布衣初。终年老健缘储药，随分穷忙为著书。吊古何时过梁宋，题诗且欲遍衡庐。不须更拟乘风去，水有烟帆陆笋舆。
是谁迫我母，持炙至诸宾。惊起自接取，云宾此老亲。
禄米皆前定，分铢不可添。园葵莫争利，邻枣亦伤廉。
集英今日事，全似戊辰春。文彩窥多士，游从忆故人。抗旌浮海角，舣棹即河漘。试作诗相寄，诗成更损神。数烛知归日，思家似老人。此凡三锁宿，今复一经旬。猛着棋销日，深凭酒送春。萧条双短鬓，半夜总如银。
扶床多稚子，敦杖有慈亲。甘苦同黄菊，浮沉在白蘋。未归华夏国，犹是乱离人。松树能霜雪，天寒苍翠新。
休将碧落中秋节，来并曹溪无相月。冷淡无关玉兔光，虚明直透银蟾穴。圆不圆，缺不缺，一道灵光无间歇。照人何处不分明，直下承当眼添屑。本无生，亦无灭，只有休心最亲切。采石江头弄影时，谪仙到此空颠蹶。
万里长风吹鬓苍，百年高会此传觞。劝酬不尽主宾兴，披豁真诚交谊良。地切瑶山三岛上，人依金阙五云傍。愿言翊赞崇储德，重继周诗咏克昌。
旱暵连旬塘水浑，移舟来泛霅溪云。溪边钓隐如无恙，那不嗤人骨俗氛。白蘋波动柳塘风，散漫芙蕖称意红。午梦惊回船转柁，买鱼前港一樽同。
抱郭春流带草堂，四瞻桐梓晓苍苍。百花潭上诗人宅，五渡溪头处士庄。且喜比邻连伯姊，不愁行酒少儿郎。西郊从此频相过，剪烛论诗夜未央。
鼎来朱墨苦难逃，两夕山中暂释劳。野岫拥檐青巀嵲，回塘足雨绿周遭。翻经深院心宜静，远迹红尘意自高。漫把新篇供写物，么么那敢说诗豪。
山褪苍，树添黄。炎州腊尽飞薄霜。草枯樵径纵横白，如张巨网捕峦冈。樵妇蚁缘何娇捷，背绷乳儿胸系筐。日暮入市换盐米，茧手胝足酬饥肠。求生食力理之常，樵者食山鱼食水，大人食国吏食氓。回音盈盈隔碧海，别有天地仙之乡。仙之乡，歌舞稠，珠宫锦向鲛人收。贫人之血富人酒，万古八埏一辙遒。
门无车马地无尘，只有青山是四邻。
裘马交游半五陵，归来贫与病相仍。谁怜径路无媒客，不赴公车有道征。日落枫江垂钓艇，岁寒茅屋读书声。回看鼎俎皆朝士，独羡鸿飞此避矰。
冷云携雨到山城，未敢冲泥傍险行。夜听窗声初变雪，晓窥檐溜已垂冰。泪凝孤枕三停湿，花结残灯一半明。又向茅亭留一宿，行云行雨本无情。
高台文榭散霏烟，嬴得閒游迹似仙。海内才名归郏鼎，天涯艰险叹商川。习池遥接荷花渚，韦曲同成月夜船。一任儿童歌进酒，荔支红压石桥边。
昨夜东风多，花神莫之禦。玉立对幽人，十分尽情吐。
齐城笳鼓玉音开，漳水楼船素幔回。国运能堪倾栋厦，主恩已自彻泉台。百身莫赎千秋泪，万事空悲一代才。忍听雍门琴里调，牛山凝眺不胜哀。十年讲幄奉宸聪，献纳先成密勿功。著就新书惟贾傅，传来启事是山公。南宫忽坼中台座，东海虚论大国风。一疏酸辛遗死谏，何人不信史鱼忠。海色云门欲断肠，君家今昔事堪伤。慈乌夜绕空林月，雏凤寒栖苑树霜。剑许延陵何处挂，书成名岳几时藏。还疑绿鬓文昌相，别版仙卿侍玉皇。前年执手碧山阿，剩有心期对薜萝。只拟麒麟当日画，不疑鸲鹆去时歌。平生倡和笺常满，别后封题字未磨。垂老自怜知友尽，几回悲泪洒流波。
此生有分承娇睐。两意偏无赖。欢情应与问婵娟。只似十三明月未曾圆。青青忍便轻攀折。宛转思量彻。玉钗罗荐闹蛾儿。最忆满身香气拂人时。
弱不禁风，绕葡萄珠架，碧圆如磬。侧向晓楼，盈盈乍窥窗镜。绢衣似涉银湾，蘸点点、冷波犹凝。消领。爱空庭嫩凉、钿竿叶衬。翡翠色堪并。恰飞来小小，踏柔丝相映。只恨冶容，易悴也同朝槿。那人日午妆成，待替伊、摘簪香鬓。篱径。奈重寻、已无花影。
东坡过此偶行行，此地遂留苏步名。何事章惇瘗毛骨，子孙羞认是先茔。
秋气肃金，秋旸鏖战。林间秋叶片片凋零，砌下秋虫声声凄怨。满眼听不闻，满耳觑不见。听得闻，觑得见，声前句后新罗箭。
何曾寸草报春晖，琴剑天涯负彩衣。但使行人通鸟语，不劳缄札寄当归。鹊语蛛丝总未真，楼头又听鸟鸣春。直将思妇心中意，遍劝佗乡远客人。
曾许千金答浣纱，越溪浪浅不通槎。晓楼帘卷还凝雾，外院墙低却映花。满目离愁频驻马，一春幽梦祇惊鸦。柔桑蔽日南城路，懊恼罗敷自有家。
珍饷贫居少，寒云万里宽。叠双初中鹄，牢九已登盘。放箸摩便腹，呼童破小团。犹胜瀼西老，菜把仰园官。
锦席湘帘白日长，玉杯称寿未渠央。调弦正奏缁衣曲，无限南风入座凉。
雪消时候带花移，花笑移迟不振奇。今岁弗须嫌早计，趁它一点未开时。
宦游非所安，举足常徊徨。官事似马曹，自谓真漫郎。犹惭上官前，簪裳久低昂。归辄痛扫溉，草木有幽香。但令眼中青，不问眉间黄。何期逢故侯，一见心清凉。扬袂指乡国，矫翼西南翔。危言气峥嵘，高怀涕淋浪。更怜凡草木，欲置桃李场。作诗借光辉，此意宁可忘。
诗人肝肺困雕镌，往往寿非金石坚。我独适情无杰句，化工不忌遣长年。
村醪秋自酿，园果岁能收。不有亲交共，谁堪寥廓愁。花中惟爱菊，淄上不惊鸥。旦日城南路，无嫌我薄留。
富贵荣华总未经，此身虽老意何惊。日梳白发凭轩笑，时照苍颜傍水行。局束一家儿女态，凋零四海友朋情。烛摇醉眼梅花白，香动夜窗吹雨声。
此道于今竟莫论，当年鲍叔幸犹存。气倾渤海潮头水，手挽阴山雪底魂。白草尚多缠野恨，黄沙无计借馀暄。人间岂必奇男子，肯惜春风散五原。
中谷有蓷，暵其乾矣。有女仳离，嘅其叹矣。嘅其叹矣，遇人之艰难矣。中谷有蓷，暵其脩矣。有女仳离，条其啸矣。条其啸矣，遇人之不淑矣。中谷有蓷，暵其湿矣。有女仳离，啜其泣矣。啜其泣矣，何嗟及矣。
九月逢连雨，萧萧稳送秋。龙公无乃倦，客子不胜愁。云气昏城壁，钟声咽寺楼。年年授衣节，牢落向他州。风伯方安卧，云师亦少饕。气连河汉润，声到竹松高。老雁犹贪去，寒蝉遂不号。相悲更相识，满眼楚人骚。寒入薪刍价，连天两眼愁。生涯赤藤杖，契分黑貂裘。乌鹊无言暮，蓬蒿满意秋。同时不同味，世事剧悠悠。白菊生新紫，黄芜失旧青。俱含岁晚恨，并入夜深听。梦寐连萧瑟，更筹乱晦冥。云移过吴越，应为洗馀腥。
微雨润枯荄，严风搅林木。梅唇已破香，柳眼眠未足。尘世竞奔忙，光景相追逐。林间无事人，好唱云门曲。今朝腊月二十五，明朝腊月二十六。
蔡河冰坚夜苦寒，将军上马重裘单。谁知一卒独念母，解衣卧冰良足叹。剖冰求鱼鱼易得，有母不见供谁食。万事无如子母全，一寒敢为形骸惜。尔虽不自惜，天也宁无知。一朝有王命，命尔求母任所之。山川邈邈荆湖路，儿行遑遑母何处。澧州城边求得之，母发萧萧已垂素。初逢不觉泪交颐，却话兵戎始别时。一失乡闾二十载，只今谁在谁孤嫠。奉母还居蔡河上，人力胡能神所相。王恩不特赐之金，且复其身俾终养。新妇从夫未识姑，吁天一诚夫与俱。儿能负米妇能爨，返哺不愧禽中乌。宋朝孝子河中倅，苏公文章传海内。江南流落孝僧诗，鲜于草书称近代。军中小卒谁所誉，金华作传不我诬。忠臣孝子何代无，呜呼忠臣孝子何代无。
老翁七十亦何求，尚赖山行散百忧。擪耳帽宽新小疾，独辕车稳正闲游。酒旗滴雨村场晚，茶灶炊烟野寺秋。若论人间长久事，高吟何啻傲封侯。
故园东望隔沧波，春尽高斋自结跏。日午南风自开户，飞来花片点袈裟。
真人邈何之，恍忽不可见。洞居独嵌空，壁留明珠溅。藤萝含冥濛，竹柏斗葱茜。至幽合人心，远翠落江面。野老乘篮舆，使君肆清燕。日影砌下倒，云容坐间变。大木岩欲倾，邃壑路微转。峥嵘施屏风，点缀成彩绚。虽云急行乐，胜赏殆亦遍。欲归重盘旋，拂石看古篆。
旅食谙殊俗，堆盘骇异闻。南餐灰荐蛎，巴馔菜先荤。幸脱蒌藤醉，还遭胡蒜熏。丝莼乡味好，归梦水连云。
夏月如循吏，见者皆欢颜。当此烈日馀，和气一夜还。龚黄久不作，元在青云间。欲往从之游，天高恐难攀。
铁面郎，不愿白玉堂，愿着锦衣裳。上明天耳目，下见人肝肠。江南使者欺天隐，黄金车驮实虚牝。忽焉青天近，天目峰前见秋隼。父老出郭门，焚香拜使君。使君天上斗，斟酌元气成冬春。成冬春，立皇纪，董狐已修三国史，柱下惠文须出理。江南骢，行且止，万一谗邪塞天耳。手持尧时屈轶枝，独立殿前言国是。铁面郎，真御史。
玄云郁四塞，白日奄西沦。边马忽飞渡，长江犹平津。先生起南服，夙昔味道真。援戈挽颓景，力竭心徒勤。六龙既浮海，单骑乃来闽。间关豺虎场，号恸霜霰晨。宁知造物者，全节付斯人。北辕竟不屈，九死等一尘。高节何所拟，闽山碧嶙峋。嗟哉师夔辈，乃甘异域臣。浮荣今何如，庭草秋复春。
句越山中长木莲，华阳仙女此餐烟。松花飘落无寻处，都在徐君剑树边。
别期渐近不堪闻，风雨萧萧已断魂。犹胜相逢不相识，形容变尽语音存。但令朱雀长金花，此别还同一转车。五百年间谁复在？会看铜狄两咨嗟。
长忆紫溪春欲尽，千岩交映水回斜。岩空水满溪自紫，水态更笼南烛花。
怀中白璧月同圆，纵入秦庭莫浪传。可怪人间无合处，郧江虹色已经年。
水底日为天上日。
潞水东归海，潼关北护秦。此行重陟险，相望各伤春。雨暗山中树，云高马上人。莫忘痴叔语，努力爱吟身。
雨飐仙舟似在空，故教蜡炬照江红。扶筇幸不虚灵境，载酒何辞信好风。三月烟花荒徼外，二更宾主乱流中。州民他日传遗事，莫唤闲身作醉翁。
白日登宸去，三珠几度花。秦皇无觅处，第见枣如瓜。
拄杖子，无规绳，有准则。长不得，短不得，恰好亦不得。
山拥芙蓉面面开，红尘元自隔丹台。洞箫一曲云间下，知是群仙跨鹤来。
岁历起新元，锦里春意早。诘旦会朋寀，群游候驺导。像塔倚中霄，翚檐结重橑。随俗纵危步，超若落清昊。千里如指掌，万象可穷讨。野阔山势回，寒馀林色老。遨赏空闾巷，朅来喧稚耄。人物事多閒，车马拥行道。顾此欢娱俗，良慰羁远抱。第忧民政疏，无庸答宸造。
伊昔家大阮，买楫浙江潮。南中多伟人，齿馨惟仲昭。曾探帐中秘，开卷走风涛。缅怀二十载，车弓同见招。而我拙巷遇，一笑各分镳。只今向潞泽，行橐挂酒瓢。闻君莲花幕，抗情在云霄。投刺而按剑，寒镫坐寂寥。慷慨赋归与，马鸣风萧萧。
营营薄宦成何事，雪点乌纱月照襟。南北十年离别泪，田园一片去来心。衰杨岸口嗟兴废，逝水矶头阅古今。浊酒未能浇磊磈，棹歌终夕伴长吟。
亭榭随人事，江山换劫灰。邹裾前日盛，谢屐几时来。红树攲城坂，黄花上石台。欲寻观聚赋，谁与刬蒿莱。
湖上山如画，何人解见山。此心无一事，尽日捲帘间。湖上山如故，湖边客总非。容堂今不见，凉夜草萤飞。
双蜂上帘额，独鹊袅庭柯。
澄清未了旬宣去，玉节星轺出富沙。行李几扛书籍外，不将一物度仙霞。
天心轸念国西陲，妙选廷臣下赤墀。要布宽仁慰彫瘵，用资根本济艰危。九重眷遇风云会，万里威名草木知。此去愿罗天下士，归来共立太平基。
柴汝官哥各浪传，摩娑秋色到龙泉。筵中宣德新磁在，笑杀何郎食万钱。把赠双珍破寂寥，龙团翻雪乱云飘。琅琊旧著煎茶赋，已说宣窑胜定窑。
吾州背山面江流，一雨便有泛溢忧。况复梅霖倒江海，白昼汹若龙移湫。眼看上流没高树，下流屋庐渺无处。君不见甲子之岁至甲申，如此灾变已三度。
五福仙娥月殿来。依稀微步彩云随。一从别有瑶池宴，不见蟠桃几度开。歌宛转，舞徘徊。碧梧秋意满池台。年年玉露收残暑，长送新凉入寿杯。
寤歌梁父辍耕耘，帝胄临门日未曛。收拾纶巾辞畎亩，指挥如意布风云。一时鱼水欢三顾，两汉山河得几分。五丈原头云黯淡，长星无计扫妖氛。
月色娟娟满禁林，青绫被拥玉堂深。宫壶赐酒初醒后，只少梅花伴我吟。
柳下官资颜子居，闲情入骨若为除。诗成斩将奇难敌，酒熟封侯快未如。只见丝纶终日降，不知功业是谁书。而今共饮醇滋味，消得揶揄势利疏。
烟笼杨柳夹堤生，渺渺汀洲碧浪平。何必山阴道中过，兰桡堪放酒船行。
娱亲暇，馀事作词人。廿载柯家山下客，空斋画扇亦前因。成就苦吟身。
因忆横街宅，槐花五丈青。文章酸辣早，《知觉》鬼神灵。大挠支干始，中年记忆荧。东墙凉月下，何客又横经。因忆斜街宅，情苗茁一丝。银缸吟小别，书本画相思。亦具看花眼，难忘授《选》时。泥牛入沧海，执笔向空追。
饮痛琼艘百柁空，参横斗挂月当中。不愁马上衣沾露，且看尊前帻堕风。未办清歌娱醉客，莫将强韵压衰翁。为欢冷淡君应笑，注瓦倾银一体同。绘出金盘放箸空，一时酣咏醉乡中。羽觞聚泛兰亭月，璆佩锵鸣阆苑风。颠倒白纶容老子，淋漓紫绮看仙翁。诗成快写鲛人室，万颗骊珠讶许同。
不肯随群慕鹤轩，慨然丹陛吐危言。坐看蜀道平如地，可见忠臣勇似尊。驷马桥边驱弩矢，杜鹃声里拥旂幡。要须入境询风俗，首访严遵李仲元。
能倾瓦?深深酒，不尽秋江短短篇。閒弄孤舟移白日，明开两眼看青天。鸥迁远渚眠何处，云飐高风落此川。野老隔波频问讯，可能无意向神仙。
闻君今夜恩，少别已如斯。何况一年隔，兼之千里思。髻鬟随月堕，环佩拂云垂。欲向人间问，乘槎知几时。
凉声传漏点，夜色转楼阴。遥汉三星度，空庭万籁沉。草辉萤个个，树影月林林。稍觉尘氛远，閒愁不上心。
五十年天子，离宫仰峻墙。登封时正泰，御宇日何长。上位先名实，中兴事宪章。起戎轻甲胄，馀地复河湟。道降玄元祖，儒封孔子王。因缘百司署，聚会一人汤。渭水波摇绿，秦山草半黄。马驯金勒细，鹰健玉铃锵。下箭朱方满，鸣鞭皓腕攘。畋思获吕望，谏祗避周昌。兔迹贪前逐，枭心不早防。几添鹦鹉劝，先赐荔枝尝。月锁千门静，天吹一笛凉。细音摇羽佩，轻步宛霓裳。祸乱基潜结，升平意遽忘。衣冠逃犬虏，鼙鼓动渔阳。外戚心殊迫，中原事可量。血埋妃子艳，刃断禄儿肠。近侍烟尘隔，前踪辇路荒。益知迷宠佞，遗恨丧贤良。北阙尊明主，南宫逊上皇。禁清馀凤吹，池冷睡龙光。祝寿山犹在，流年水共伤。杜鹃魂厌蜀，蝴蝶梦悲壮。雀卵遗雕栱，虫丝罥画梁。紫苔侵壁润，红树闭门芳。守吏齐鸳瓦，耕民得翠珰。登年昔酺乐，讲武旧兵场。暮草深岩翠，幽花坠径香。不堪垂白叟，行折御沟杨。
窃窃众所忧，不踰衣食间。孰知温饱外，可忧非一端。贱忧道难行，贵忧名不完。谁能断弃此，自乐如孔颜。
要是同根本，应须识等差。六经无剩语，百氏自名家。日落山含斗，潮回浦见沙。了知来往意，万古一生涯。
晓随芦雁聚寒汀，只有崇师画得成。欲付庖人应未忍，怜渠岂是不能鸣。
秀壁名吴水，悬萝接紫霞。仁风期大吏，厚俗止纷华。停辇舆情问，开轩畎亩赊。笙歌陈勿用，意使尽桑麻。
重瞳亲简擢，华发困招麾。汶上吾行矣，胶西等弃之。翟门罗爵静，鲁地泣麟悲。意一奇风骨，如何不论思。吴公卿尚少，刘叟耄而迂。一任群儿谤，相辉九老图。客谁哭横墓，友可托嵇孤。心折摹陵路，终当酹束刍。
驱车出我里，周道方倭迟。半涂怅阻绝，舍车行委蛇。忽然入广厦，碧树交阶墀。转转得湫隘，荒岁不可治。就中一仄径，仰首山嵚巇。沿缘升其顶，怪石愁伏狮。下视浊浪高，风帆莽东驰。北流界一线，水色清涟漪。号咷出水底，入耳心惊疑。旁有二士语，落漈固如斯。深渊万万丈，一羽沈若遗。堕落果何代，终古声在兹。闻之增叹惋，却立神为疲。打窗夜雨急，蛩响徒伤悲。
簇簇淮阴市，竹楼缘岸上。好日起樯竿，乌飞惊五两。
空岩深峻可栖真，猛虎温驯异类亲。正节天师时憩此，逍遥忘返咏章新。
郎官归自丝纶阁，醉向高堂写林薄。修篁挺挺石苍苍，细雨濛濛烟漠漠。坐令咫尺见千里，信尔胸中有丘壑。南野老人真好奇，举酒属客要题诗。座中英彦六七辈，文彩照耀光陆离。文雄画妙两绝作，悦目洗心良可乐。吁嗟老我驽钝姿，浪迹江湖久沦落。迩来谬据西斋裀，知己岁寒欣有托。清风明月幸平分，时得吟观伴孤鹤。
鸡头累累如大珠，红草绿荷风味殊。天与杨梅成二绝，吾乡独有异乡无。
静蹑红兰径，凭高旷望时。无端求句苦，永日壑风吹。大月生峰角，残霞在树枝。祗应刘越石，清啸正相宜。
语默俱忘非是非，圣凡情尽绝玄微。穿花蛱蝶深深见，点水蜻蜓款款飞。
卜宅近山阿，柴门障薜萝。风清闻鹤唳，日暖听樵歌。密树悬青岛，平田浸白波。树船乘暮景，来往急如梭。
采采黄花鹄彩浓。吹开一夜为霜风。已邀骚客陶元亮，不用歌姬盛小丛。秋易老，莫匆匆。齐山高兴古今同。欲知此地花多少，一眼金英望不穷。
师整亦劲敌也，将能彼有人焉。国老可当十万，儿辈止消八千。
秦淮北上内街前，一榻清风四十年。闻道主人强健在，夜灯长对课儿编。顾渚春风粟粒芽，宜兴小扇簇金花。多情每作临岐赠，不问回溪两翅斜。两都相隔路三千，客邸寻常一笑欢。双桨画舟清泖上，可能翻似北河难。芝兰结好传三叶，桑梓连阴共一乡。莫把陆郎宾客待，好从小阮说文章。
昔叹画中行不到，居然今日画中游。何因乞取倪迂笔，归去仍摩一段秋。
独立西风里。渺无尘、明河挂斗，碧天如洗。鳷鹊楼前迎风处，吹堕乘槎星使。弄札札、机中巧思。织就天孙云锦段，尚轻阴、朱阁留纤翳。亲为挽，天潢水。等闲富贵浮云似。须存留、几分清论，护持元气。曾把古今兴亡事，奏向前旒十二。虽去国、言犹在耳。念我独兮谁与共，谩凝思、一日如三岁。夜耿耿，不皇寐。
楚山千叠伤心碧。伤心只有遥相忆。解佩揖巫云。愁生洛浦春。香波凝宿雾。梦断消魂处。空听水泠泠。如闻宝瑟声。
疏柳溪桥昔凭阑，去年月色独来看。望乡人更分南北，近水花才换燠寒。红蓼欲遮莲梗出，白云方送雁声酸。闲尝日辄寻游地，此夜怀君到漏残。
题诗遥向凤凰台，人识青莲冠世才。宦薄南曹宁薏苡，官閒西寺亦蓬莱。苍山建业排云上，渌水长干漾月来。为报郁金堂畔女，流黄重织候新裁。
送君行，君行直到东船里。风物幽回宛似江之南，土壤肥夷可艺稷。黍茫茫，墟市隔林皋，寂寂衡茅荫溪水。天空鸥鸟閒，地古风俗美。铿訇教铎振文声，子衿揖让春风里。我欲乘桴直上海之涯，鱼龙掀舞烟涛起。老翁晒网立船头，儿子叉鱼傍船尾。滩声奏曲响琴窗，水风吹香堕书几。先生宴坐清可人，陶写神情舒四体。携壶觞，临沼沚，或开襟，或洗耳。或赋长歌咏古今，或掉扁舟弄清泚。世间万事岂足挂心旌，为问此乐平生还有几。我欲诛茆结屋与君邻，我欲浮家泛宅学丹子。云水之间，栖迟之乐，可以忘岁年，不知老之将至矣。
夫人贞淑关睢德，万女群中亦绝伦。夫子经纶唐宰相，儿曹纲纪汉台臣。北堂雨雪淩谖草，南涧风烟怨藻蘋。坐享人间全盛福，东风八十八回春。
懊侬曾照井泉清，一代红颜水底明。丝布正愁穿指涩，花裙频使坠楼轻。翾风枉作房中老，王氏虚为粪土英。白首同归有才子，当时金谷总多情。寒泉终古白粼粼，饮水能令出丽人。梁女自归金谷日，蛮花都让绿萝春。长为石氏千秋事，未死真珠十斛身。吹笛当时多弟子，有谁相殉落花尘。
云烟面面出层峦，结伴寻幽叩石坛。水送桃花溪几曲，苔封石室路千盘。未逢常偓心先醉，欲仿荆关下笔难。咫尺会须凌绝顶，相逢一笑海天宽。
大钧播群品，亭毒一元气。人得秀而灵，中立配天地。眷惟异禽兽，实由识伦纪。笃孝尽子职，立爱自亲始。罔极终身慕，不忘永心矢。韩侯圣贤学，魏公忠孝裔。粤自英妙年，已与流辈异。显扬企前修，继述念先世。家声振有期，书泽流未已。一官岂禄择，十年为亲仕。甘旨幸父存，髫龀悲母逝。得母谅已难，事父当不易。过庭习诗礼，淑乡敦德义。善行遵圣经，嘉言徵信史。东隅光莫驻，西山景何恃。空兴风木哀，不逮菽水味。古来忠孝门，多出忠义士。惟理所可为，虽身不暇计。击楫祖逖誓，揽辔范滂志。赤心但守一，素节讵移二。驿骑方南归，鹭车亦东指。香红汎莲幕，新绿近榆里。人钦乔神君，职优习凿齿。宰邑应时需，亲庭思日侍。我殽既有嘉，我酒亦云旨。莫能养亲生，曷以慰亲死。邑令得疏封，天朝有常制。纡朱秩亦卑，焚黄情愈至。吾亲苟与荣，此官殆将弃。白日书赠文，孤云凝远睇。莱堂痛椿萱，邓林惭杞梓。子心一何悲，亲魂端可致。清梦绕庭闱，薄宦忘边鄙。恍若称寿觞，惚如奉盥器。怡愉接父颜，慈柔见母氏。应效婴儿啼，犹作斑斓戏。觉来忧思集，凄然霜露履。精神信交孚，感召乃若此。作诗载纪哀，临风几挥涕。我生在膝下，亦有显亲意。未能潘舆奉，仅得毛檄喜。秋雨洒泉扃，母魄已深闭。春风蔼家塾，父训幸闻礼。诗篇诵一再，心目顿清泚。朝盘欲忘餐，夜枕悄无寐。脩名曾未立，世味空复嗜。振后以光前，在此不在彼。既无致身术，曷尽为子理。遗经绝编韦，淡墨虚榜纸。青云孰唾手，清泉思洗耳。羡公孝有初，生得奉滫瀡。羡公孝有终，死得三鼎祭。锡类美颍人，全归善曾子。忠孝岂两途，君亲如一事。大纲久沦斁，颓风政披靡。愿言力扶植，庶以起衰替。千秋万岁名，无愧贤与智。
独醉任腾腾，琴棋亦自能。卷帘山对客，开户犬迎僧。看蚁移苔穴，闻蛙落石层。夜窗风雨急，松外一庵灯。
绩溪县亦神州赤，闻君作簿无鱼食。谁能嚼肉过屠门，瘦杀鸾栖一枝棘。近来二哥自县来，览君诗帙羡君裁。高情欲并崔松馆，别体尤工汉柏台。文成一线今将断，钱翁老死寒灰散。十年半夜急传灯，西来衣钵君应管。莫言小釜烹鲜鱼，莫言牛刀割只鸡。真儒不拣啼儿抱，主簿同安是阿谁？去年别君天真馆，我犹缚翅君飞远。只今缚解翅不长，无由一奋来溪畔。司马功高旧主人，君真父母匪邦邻。坟头松丱今何似，匣里弓刀暗却尘。由来壮士悲罗雀，我亦因之感死?。今来已是十余春，金钱银钱不一缗。我复何辞公不嗔，会须上冢拊愁云。一哭裂却石麒麟，下来与君谈苦辛。
老友不相见，一见话滔滔。说到横塘泛棹，作画不辞劳。兴至解衣盘礴，忘却寒风砭骨，一病又连朝。相见堪起病，又似少年豪。论园艺，谈画理，说风骚。多少名山事业，心力未轻抛。数到英雄三五，正是兴酣时节。忽已晚钟敲。回首楼窗影，挥手欲魂消。
层台起虚馆，桂柱兰为堂。微风从东来，吹动罗衣裳。翻阶木芍药，薜荔当门墙。挥杯发清兴，弦歌诵诗草。繁星映户牖，明月照两厢。为乐及良时，光景孰云长。
凝香据案几何时，事事传来昔见稀。生果神如包孝肃，死尤贫似尹翁归。谁知食少为身害，可恨才多与命违。见说满城人恸哭，交游那得不沾衣。襟义如公世所难，南来一念十年间。喜时文石为乌石，未到壶山住道山。宿草故人酬愿毕，生刍有客吊丧还。清名虽在身何在，抆泪空嗟造物悭。天夺如公亦酷哉，遗民悲慕似婴孩。輤还夹道号啼送，寝祭诸村接续来。野录何年能入史，祠成他日转生哀。溪干旧友多弹泪，半月前书手自回。
汀花烂熳弄春晖，昼锦人从天上归。拜舞堂前欢未毕，征夫又促使轺飞。
苜蓿盘中意味长，经旬不近酒杯香。亦知厚禄惭司马，且守清斋学太常。客底情怀空抑郁，冥中感应岂微茫。黄齑百瓮皆前定，助我平生铁石肠。
班姬纨扇奉馀恩，蔡琰胡笳坠虏尘。此命一生如纸薄，好和孤妾是三人。
兴逼不暇卧，蹑屐鸣鸡先。裛袂碧氛润，袭襟爽概繁。噫馁出故气，咽甘漱新泉。骨瘦易酸楚，体虚觉轻便。樵子隔岭见，宁谓吾非仙。手持白羽扇，笑坐青崖巅。
朝暮。朝暮。一日思君几度。书来一字都无。点点斑斑泪珠。珠泪。珠泪。多少可怜心事。消瘦。消瘦。不是悲秋病酒。梧桐疏雨黄昏。独自恹恹闭门。门闭。门闭。画烛向侬垂泪。
殿角西头辟礼闱，峥嵘栋宇更巍巍。碧鸡金马连环绕，云顶峨眉耸翠围。陈范苏张应并驾，龙章谯郭亦横飞。东都行复充乡赋，却望秦关入帝畿。
仙湖之水长东流，仙湖之仙麻姑俦。湖仙本是西王妹，一谪尘寰几千岁。依神为觋不嫁人，笙歌长游玉洞春。一朝灵骨蜕湖水，披拂异香闻十里。玉颜花貌俨如生，怪底惊杀五羊城。湖旁特起金花庙，灵贶昭昭人不晓。只今湖上多白莲，白莲花开疑水仙。
风中袅娜雨中颦，篱下含香寄此身。惆怅一枝清瘦甚，秋来无主属何人？
一叶落，天下春。无路寻思笑杀人。下是天，上是地，此言不入时流意。南作北，东作西，动而止，喜而悲。蛇头蝎尾一试之，猛虎口里活雀儿。
书未三行，烛然半寸，过眼韶华容易。渐到天明，犹疑梦雨，且把绮怀抛弃。更相念、鸳衾畔，有人正酣睡。转私计。想十年、漂泊江城，酌尊酒、未改当时兴致。辜负好丰姿，肯付与、衫青眉翠。早为遄归，芳春动、再联征骑。待林亭香满，龙脑共熏麝腻。
孝至兰陔茂，身脩梓里恭。名场儿中鹄，姻党婿乘龙。驹隙惊年运，蝉嫣有庆钟。幽光定无憾，丰刻妙形容。
三月些些影。做夏伤春，梦觉还憧憬。前尘飘断梗。凭谁话，楚水吴山悽哽。收拾旧眉痕，又分付、新螺端整。望长门、千金赋罢，寸怀难省。来宜无产生涯，矛盾齐规，敏辩成佳证。闲情诗展境。南窗坐、到眼龙华烟暝。短笛暗吹凉，江海事、重催孤兴。理残曩、淞波放棹，且寻归艋。
草草声名等漏卮，相逢佳处暂舒眉。我方击节聊乘兴，君可忘忧莫见疑。
万木森初夏，清阴昭令颜。水从山曲折，人与石潺湲。细雨不时洒，斜阳一角殷。不知谁是客，赤壁荡舟还。
乐天已贵杯常把，元亮虽贫饮亦豪。等是逍遥吾自择，不能为白但为陶。
芃芃黍苗，蕴崇孔劳。其考力穑，其子安食。芃芃黍稷，收之自郊。既廪既庾，其子轻抛。卓彼亢宗，泌擢繁伤。岂无微怨，厚德难忘。
萱芽争出柳眉舒，积雪霜凝未尽除。一阵暖风殊著莫，傍人啼鸟亦忻如。小桥晴步正徐徐，谁把诗笺满意书。且读且思归且叹，山林丘壑我邻居。
渠溜堪投辖，堂坳亦置杯。再寻牛渚会，疑驾鹊桥来。泉伏珠跳砌，花残槛蚀苔。共怜云鏬魄，漏影到污莱。
客有千金儿，过我十尺舍。狭隘不可留，飞丸出弹射。腰下雕玉螭，粹好绝衅罅。信美非所珍，聊足以相诧。
石鼎飞霞对小铛，得鱼沽酒晚凉生。閒眠独藉沧洲草，罢钓时舂白雪粳。市上儿童偏识面，江干鸥鹭不知名。几番风雨欢良夜，日出烟波万里晴。
垂杨阴里系行舟，隔岸数声黄栗留。异日相逢定何处，莫辞春蚁一杯浮。
时乱交通阻，旅人苦忆家。近来有书未，絮絮问邮差。
云外匡君宅，山中《梁父吟》。娱亲得高寄，报国矢初心。厝火颠危局，虚车著作林。此邦关学盛，谁与振元音。
每愁飞鸟灭云端，石磴行来倦百盘。钟阜云开分晚照，吴江枫落入新寒。名山谁信身堪隐，世事终怜劫未阑。直恐哦诗增客感，松风还为卷波澜。
羽书朝奏未央宫，大将兵屯细柳东。阃外不闻天子诏，六飞先驻壁门中。
归来黄鹤讶新楼，万里长江一色秋。蝶梦难圆仙迹杳，梅花已落笛声留。乡书久断衡阳雁，心事惟盟戏水鸥。风月无边谁是主，白云芳草共悠悠。
早晚飞来入锦城，谁人教解百般鸣。春风红树惊眠处，似妒歌童作艳声。
袅遍清阴，飘残暗粉，秀靥依然。盼枝南枝北，芳魂无主。非花非雾，愁黛生妍。仿佛行云回梦后，正人在、寒香疏影边。生绡展，讶分明瞥眼，二十年前。知否个中位置，谁付与、一笑因缘。想凭栏时节，几多幽怨。含毫情绪，空倚婵娟。千古伤心消不尽，怕玉骨、生来欲化烟。空赢得，旧丹青好处，宛转生怜。
我不学贱夫罔利登垄断，布衣虽敝聊掩骭。又不能焚膏午夜坐穷经，虚负流年暗中换。北燕南越走万里，所至嗜好如冰炭。故园松菊久荒芜，平生亲旧云萍散。白头缔交庐山远，黄尘每垂青眼看。天寒为我致乌薪，刚阳可却顽阴悍。侧闻豪客夜相过，乞取薪刍充冶锻。为问此客果谁与，定知不是踰垣段。
云湿树阴稠，山炎雨气浮。暗边疑雁荡，佳处失龙湫。舟楫荷华晚，川原稌黍秋。空怜头上黑，诗句若为酬。
勿谓吾身，有才有德。可以安世，可以益国。不善用之，鲜不为忒。所以古人，戒之在得。
假寐官斋作晚晴，雷阳何意动先鸣。眼间世事秪如梦，海上风涛故未惊。沃壤不殊忘在客，好山无数重兹行。圣皇孝理崇尧舜，驿使传来是吉声。
老人往年五十一，贺客满门诗满帙。老人今年五十七，复向园公索老笔。园公老笔久无花，有诗亦是园中蛙。不惜新诗韩太史，人言一字一丹砂。老人老人胡为者，两鬓如霜面如赭。楼头歌舞盛繁华，门前昼夜諠车马。近说移居向五羊，清歌妙舞几千场。相期一万八千岁，岁岁春光乐未央。
白发千茎雪，寒窗懒著书。最怜吟苜蓿，不及向桑榆。
西风日夜摧残叶。潇潇和雨阶前滴。那得不潸然。抱经将十年。琼楼今异昔。何处容高洁。无语忆春晖。白云天际飞。
兹辰负末痾，适与余懒会。客来或不冠，客亦恕余意。圆月从东起，神飙能徐至。尊酒与盘飧，阿平诚知事。语笑岂必佳，往往得真际。时复邻笛声，乘风破遥裔。去者勿复辞，陶公陶然醉。
卧病洛阳城，不知时序更。屡空谙客味，数问荷交情。壮志因愁减，衰颜览镜惊。前程那可计，休咎任浮生。
治平寺南湖翠昏，柳枝茭叶见滩痕。楞伽不管无情雨，一夜吹花落范村。
冬来暮暮雨丝丝，竹径梅坡迹顿稀。作意新晴聊一出，行逢湿路却成归。
惠爱如春威似霜，家传活国有良方。平章风物诗无敌，玉唾银钩十万行。
篝火荧荧夹道明，夜江寒浸百家城。天王不弃南荒远，直布阳和及死生。
试共壶公巢父论，盆池斗室已尘喧。百年多事鸿留爪，一世无聊虱处裈。瘴雨草深师子国，火云花暖夜郎村。小园岂是閒词赋，庾信江关久断魂！清绝虞山七字诗，轻装家具鹤能移。留宾偶置陈蕃榻，逃俗深垂董子帷。散诞只思鹇共放，萧疏一任燕相窥。人间难买惟风月，如此溪山已不赀！苦忆闽州旧草堂，万仓辜负羽陵香。冷吟浅醉刚三载，疾蝶残蛩各一方！东海斗升哀小吏，南朝裙屐罢盟王。弓衣漫向蛮中织，寸寸梅生九折肠！一廛我亦葛天民，闭户荒山岁易沦！到此且生安稳想，向来原是寂寥身。祗应皂帽寻遗老，那有乌衣识旧人？饮酒读骚今日事，支离南北正风尘！
燕人同窜越，万里自相哀。影响无期会，江山此地来。暮年伤泛梗，累日慰寒灰。潮水东南落，浮云西北回。俱看石门远，倚棹两悲哉。
鞦韆墙外道。为佳人凝妆，黛蛾羞扫。采绿汀州，半李婚桃嫁，燕莺频报。病损腰支，应懒斗、罗裙芳草。往事销魂，谁挽青春，教伊年少。金缕秋娘歌了。听翠笛声中，几多情调。莫是东风，到有时才尽，剪刀难巧。劝酒光阴，空泪眼、当筵残照。第一相思无奈，樊姬俊小。
州分低岭外，来向此园行。路改初栽树，堂成未有名。药苗如草长，岩溜入池清。欲识怀君意，时闻鹤一鸣。
此心曾与木兰舟，直到天南潮水头。隔岭篇章来华岳，出关书信过泷流。峰悬驿路残云断，海浸城根老树秋。一夕瘴烟风卷尽，月明初上浪西楼。
无限意，人静夜迟迟。千万离愁同两地，满怀心绪只君知。片纸寄相思。
试邑云间事最多，直将心力细砻磨。固知三泖五茸胜，其柰千疮百孔何。敏手未须施霹雳，疲民正欲听弦歌。规模稳作三年计，徐上青云鬓未皤。
府池东北旧亭台，久别长思醉一回。但请主人空埽地，自携杯酒管弦来。
名蓝占幽寂，花木深禅房。开轩俯芳流，竹风终日凉。谓此已胜绝，坐可雄诸方。谁知槿篱外，古木郁苍苍。下有湍激涧，珠玉鸣琅珰。何当开松门，两岸安石床。尽发溪山奇，枕流挈其芳。他年我重来，君子留徜徉。
轻舟泛泛昭亭湾，春雪漫漫昭亭山。寒沙曲渚杳不辨，素鸥翔鹭空中还。宣城太守闵穷旅，双壶贮酝兵吏颁。任从六花壅船户，满酌春色生衰颜。醒时但爱云水好，醉后等与天地闲。世间取乐各有分，何必舞娥高髻鬟。
抛却幽居十七年，雪泥鸿爪记前缘。传神幸有机云笔，争似王维绘辋川。
蕊殿仙姝下界游，偶来税驾剡溪头。君看月里横枝影，尽是苍龙与翠虬。
小室夷之筑，荒州舜所藏。身过冰檗苦，面带瘴茅黄。察使临阳子，遗民笑化光。定知廉吏传，他日一名香。
琼玖相要结，光辉比明月。佳期倏弦望，昭质匪圆缺。云裾振丹陛，章甫滞诸越。忘年感绸缪，揆予伤薄劣。所期峻明德，离合弦与括。
万古飞腾意，今朝出凤丘。层岩观物化，举国竞狂搜。
鸿雁江干集，鲸鲵海上稀。波光明宿雾，花气霭朝晖。济世心徒热，藏身愿已违。何时寻旧侣，携杖向岩扉。
道在步当猛，老至眼恒青。卅年弹指消逝，晚喜见河清。羡你精金百炼，高举红旗三面，戛玉振奇声。抃舞太阳下，头角共峥嵘。旷千载，欣一遇，契平生。迷途追悔何及，奋发制颓龄。沾得新春雨露，誓与有情同度，百卉正敷荣。鉴我寸心赤，窗外月胧明。
啄木啄木，尔何为乎碌碌。朝飞茂林，夕飞丛麓。倚利觜而斧坚，索虫蚁以充腹。其役何劳，其得何足。秋风烟陇嘉禾熟，胡不从之啄金粟。
三旬不出口如钳，君到空斋话不厌。才及老庄忘楚越，忽闻世事奋髭髯。欢来岂曰非朋友，贫也无须讳米盐。赤脚层冰何处所？白云恒岳在荒檐。
儒既分为八，孙氏源子弓。帝王自有术，六籍遗祖龙。亭长起詈泰，口詈心则从。白水袭新都，家法将毋同。儒法既持世，杨墨道乃终。云台画奴隶，东观罗鱼虫。英英严夫子，先觉开愚蒙。归来钓大泽，遁世全其躬。滔滔浙江水，湛湛上有枫。四山乱云合，孤艇深烟中。维舟为再拜，万感罗心胸。朅来二千年，日下靡有穷。顽廉与懦立，斯言得毋空。斯台富篇翰，谁则能知工。
两行星燧问霓旌，鸡唱东方尚未明。万骑趋风千仗肃，耳根但听马蹄声。龙楼凤阙郁崔巍，钟奏重门已洞开。警跸渐稠人渐密，红云高拥翠华回。
零落佳人意暗伤，为谁憔悴减容光。将飞更舞迎风面，已褪犹嫣洗雨妆。芳草一年空路陌，绿阴明日自池塘。名园酒散春何处，惟有归来屐齿香。
学圃自缘非肉食，杜门谁谓避闲名。大都野性如麋鹿，不解将身朝市行。
止盗先须死圣人，衣冠优孟宰官身。云龙角逐成疑似，蛮触生涯枉认真。莫向仙源谈魏晋，传来海市产金银。习生重过襄阳道，铜狄摩挲有宿因。
镜里容颜颇自知，须知元颍即吾师。持筹讵免揶揄笑，顾影行遭罔两疑。薄相苦无蚕室妇，贫身半属债家儿。生来百丑鬷明面，可独穷人尽是诗。
向来冷艳送馀香，素袖频看入未央。今日一枝赖君见，纱裙虽碧淡红妆。
楚妃且勿叹，齐娥且莫讴。四坐并清听，听我歌吴趋。吴趋自有始，请从阊门起。阊门何峨峨，飞阁跨通波。重栾承游极，回轩启曲阿。蔼蔼庆云被，泠泠鲜风通。山泽多藏育，土风清且嘉。泰伯导仁风，仲雍扬其波。穆穆延陵子，灼灼光诸华。王迹隤阳九，帝功兴四遐。大皇自富春，矫手顿世罗。邦彦应运兴，粲若春林葩。属城咸有士，吴邑最为多。八族未足侈，四姓实名家。文德熙淳懿，武功侔山河。礼让何济济，流化自滂沱。淑美难穷纪，商榷为此歌。
江光微蘸女墙边，城影缘山半插天。疏树忽生云路雨，短桥空锁石湖烟。牛羊远近归童牧，罟网参差傍客船。留滞独怜清鬓改，夕阳春草兴萧然。
生心无住是南能，落叶归根挂葛藤。彗业有庵常骂祖，前身休拟德云僧。
操高不救西山死，瓢饮空称陋巷贤。二调只堪弹我听，不消举此贵人前。
青衫补绽发鬅松，未信无文可送穷。醉入南山题石虎，梦回西洛赋惊鸿。君才特起如秋鹗，我病微吟若夏虫。场屋旧游都老大，可怜乐事转头空。
北山深转青松壑，万叠烟霏空翠堆。元亮果堪中路俟，子猷那敢棹舟回。鸟工魂梦寻公去，蝉蜕尘埃出郭来。他日荆林谈笑处，行人应指两翁台。
俗李粗桃故近人，也应无处避埃尘。春风看尽亭前水，惟有鸥凫不厌频。
忆我少年日，游君大父閒。诸孙嗟契阔，双鬓各斓斑。未觉归愚晚，俱尝适俗艰。绝知归思急，更觅玉梅攀。
著书非为进，岁久漫成编。道遇言非赘，身幽志自坚。种瓜新学圃，艺稻晚知田。吾事未多阙，衣裾莫浪褰。说经蠡测海，且欲付家藏。难为越言雪，徒令鬓似霜。荷君心见许，顾我道非长。若肯嫔王内，当为时世装。
辨士朝入境，莫享禄万钟。胡为两遗老，垦此荒田中。行行问津者，日晚悲途穷。邯郸杀鸣犊，颈血流殷红。临河返车辔，太息尼山翁。
死丧虽甚威，后死方有事。门中二十口，舍我谁将寄？致书使亟来，恶瘴犹为厉。汉阳趣赁屋，规以安汝辈。三棺当暂厝，閒岁待我至。解衣斸苍山，和土将血泪。筑成名恨冢，偿我无穷意。炳乎汝勿归，父死叔尚在。东行吾计定，世乱重抱耒。
自是乾坤间气生，吾犹识此万人英。博求骏骨千金致，忽割牛心四座惊。古有诗人悼房琯，今无壮士哭田横。遥知岳市新华表，过者徘徊下马行。
画里。认樵风老仙，断魂何许。皋桥梦雨。芝崦远、墓田深阻。红梅赋句犹在，流光飞莺羽。幻相小鬘天，鹤响荒琼圃。叹楹书，坠如缕。娇女左家，女婿微云，同心张外户。蠹稿聚散落，旧诗集，新梅坞。画卷续、征题侣。表生金穹，碑仙掌步。料大鹤归来，一笑吟无住。酬花邀醉舞。
明如九井璜，美如三危露。贞观魏公孙，今来功名误。儿时汉南柳，摇落伤岁暮。时不与我谋，羲和促天步。
惹雪和烟复带霜，小东门外万条长。君王夜过五花殿，曾与龙驹系紫缰。
去年送客西湖路，芳草落花春已暮。今年送客浦阳江，六月秋风吹柳树。年年送客为赋诗，赋诗每以功名期。玉堂金马等閒去，朱衣紫绶笑取之。归来高卧良自鄙，此语云云成戏耳。相如不是轻薄儿，马周终非穷途士。古人穷达各有守，今人枵然何所有？百宝妆腰逞豪俊，千金买马誇疾走。春风笑看陌上花，夜月醉眠蛾眉家。平生事业止于此，旁人为尔何咨嗟？汪君汪君拔其萃，读书论道真我辈。江山万里在胸中，洗却人间约绮态。此行必夺锦袍归，腕头更佩金垒垒。若问今朝作诗者，竹冠草衣盘礴裸。商歌饭牛松下坐。
望去平林矬晚霞。夕阳移影见檐牙。杜鹃啼损杜鹃花。小石砌边匀草甲，曲阑干外散蜂衙。春愁毕竟有些些。
酒误浮名犹爱酒，转怜卖酒村前叟。卖来不过几文钱，何物能如酒一斗。
匣有青萍笥有书，西风只影渡江湖。剩收岳麓春前景，写入新诗胜画图。
十月惊雷动，千林急雨来。民情欣利泽，春令恐为灾。暄日犹催杏，清霜不杀荄。王师渡淮浦，定遣几时回。
皎洁分明如我鬓，卷舒方正似君心。三千里外情多少，一幅真堪值万金。
蛮府同僚问字奇，老成衣钵旧箴规。飓风不讶飞黄雀，污渎犹将贷病鸱。前日幕谋非妙伎，今时民瘼愧良医。径从南浦携书笈，吉贝裳衣皂帽帷。
梅花小阁两重阶，屈戍屏风六扇排。不及张铜炉在地，三冬长暖牡丹鞋。
秋气侵帷梦不成，一灯西壁翳还明。风高露井无桐叶，雨急烟村有雁声。击筑谁同燕市饮，赁舂方作会稽行。从来自许知何等，堪叹江湖白发生。
万籁无声夜气顽，六花飞白满溪山。冲寒小艇来何处，可是王猷访戴还。
红尘倦奔驰，流汗缘衣缕。深堂尽岑寂，寝卧殊得所。春去能几时，还复见徂暑。悠悠天壤间，俯仰成今古。
隋师已迫长江浒，玉树庭花曲未终。千古龙鸾有遗恨，胭脂井上至今红。
百尺桅樯一尺乌，一夫击鼓百夫呼。何似北人将远适，呼童秣马与膏车。
槐黄八月晴新雨。秋里逢君，爱我填词句。两度山中留小住。心脾凉入松涛语。裙屐翩翩真漫与。座有神仙，指点蓬瀛去。此日楼台须记取。斜阳芳草连天处。
周郎战赤壁，楚羽刎乌江。江汉为南纪，相将入大邦。龙骧迷雪浪，翼以万艂艭。士马环城处，婴儿系组降。
紫陌红尘拂面来，无人不道看花回。玄都观里桃千树，尽是刘郎去后栽。
平原凛大节，馀事亦千古。剩墨照空山，犹堪辟豹虎。欲访逍遥楼，濛濛隔寒雨。
窗影弄晴红。欢笑成丛。一声春困到衰翁。回首太平儿戏事，雨过云空。人世暗尘中。如梦方浓。也须留取自惺憁。试问若教都困了，谁管春风。
举世轻肥逐马裘，孤怀别欲寄林丘。曲弹古调难青眼，官老明时已白头。宦海梦疏金紫贱，故山情重水云秋。寒毡脱却渔竿在，收拾经纶付野鸥。
酒后高歌且放狂，门前闲事莫思量。犹嫌小户长先醒，不得多时住醉乡。
同是天堂沦落人，相濡相惜叩前因。雷鸣瓦釜谁先觉？青眼低吟见不群。
少年奇气称才华，登岱还浮八月搓。我过东方亦无负，清尊三宿孔融家。
心如明镜挂当空，广汉何劳设缿筒。百里生灵几百万，妍媸一一在胸中。
秋思入寒砧，帆飞度远林。溪分前路合，桑密晚烟深。白发慈闱梦，青年昧旦心。孤城遥在望，鸟外见云岑。
秋风五马向宜阳，对酒其如别思长。挂席谩移梧浦月，褰帷犹拂柏台霜。万家竹骑喧龙水，千里心旌逐雁行。知尔旧游今出牧，满城桃李映甘棠。
就身打劫壮吾曹，唤得贤侯智眼高。忿色不知何处去，珠回玉转透云袍。
魔王弃甲天衢，藕丝孔是容身地。舟藏壑邃，户封泥固，究缘何事。报到天花散，沾衣怕、尘心消未。计阿香宵驾，冰天雪雹，连环解，防游戏。矮屋风檐滋味。箔蚕眠、晓钟催起。文场战罢，兵间劫始，惊魂余几。广厦千间在，何曾见、颜欢寒士。笑相逢隧道，融融泄泄，算平安字。
杨生别我去，故国在天涯。野店投鞭早，江?系缆迟。行装无长物，吟卷有新诗。留取怀中橘，还家慰母思。
白石盘盘磴，清香树树梅。山深不吟赏，辜负委苍苔。
钟乳三千两，胡椒八百斛。笑杀山中人，破纸塞故屋。
脱白去焚黄，遥知祖德光。墓坟乔木老，襟袖桂枝香。回见梅含雪，归逢橘饱霜。子云应有宅，为奠草玄堂。
消渴文园苦病多，萧条子美卧江沱。士穷不遇古如此，天实欲为人谓何。忠义名家本申许，文章秀气望岷峨。期君鍊玉煮白石，色比婴童何啻过。
归时疏草蹇驴驼，鞲脱长空一鸟过。忠鲠巳收金匮史，襟期多付锦囊歌。身虽去阙时瞻象，书罢将人不换鹅。抚卷夕阳翘首处，罗云千丈碧嵯峨。
徙倚江边槛，旌旗望处遥。交情深慕蔺，风韵渴闻韶。寄远缄灵药，迎归舣画桡。伏波新荡寇，气入岭云飘。
防人不善自为谋，对吏方知口起羞。本为追胥宽逮系，何期僚属致增尤。溺灰竟欲焚安国，书牍谁将念绛侯。惟有丹诚贯金石，风波飘荡任沈浮。
此去吾乡二千里，不看素萼两三年。移根种子谁辛苦，上苑偷来值几钱。
芙蓉朱蕤兰紫芽，含风被露齐发花。庭中象席连凤珈，流辉照耀麒麟车。麻姑盈盈进紫觞，东方小儿翱且翔。徐歌缓节宵未央，明星煌煌应寿昌。
北去楼船向紫垣，长途芳草日开樽。汉庭秋问仙人掌，方朔才高金马门。群盗兵戈无上策，苍生憔悴满中原。安危将相须公等，宵旱于今独至尊。
再拥平阳节，麟符守洛宫。礼贤多孺子，交政得裴公。宽简宜民化，欢游与俗同。行看归宰席，致主咏南风。
春光淑气转氤氲，步入桥西一访君。地迥有风偏响竹，冈寒无雨亦生云。閒情偏洽尊中赏，高调难将世上闻。指点墨池誇胜事，晚烟笼处乱鹅群。
正元钟鼓动长安，率土朝天若会湍。瑞气先浮百子殿，晴光欲上五辛盘。梅风应律韶年丽，蔀屋迎阳圣泽宽。先向御帘陈贺表，缪司邦礼备春官。
铅汞了无质，炉鼎假安名。殆因动静迷人，不觉堕声闻。这个先天妙理，日用着衣吃饭，相对甚分明。接物应机处，不动感而灵。不是心，不是佛，匪为金。明加眼力，莫教错认定盘星。片片迷云涣散，湛湛禅天独露，个是本来真。风定浪头息，月满水光清。
快雨悬知亦快晴，解包何惜片时程。须臾雨止晴能好，一道云山泼眼明。
念别求须臾，忽至嘤鸣时。菜田烧故草，初树养新枝。所寓非幽深，梦寐相追随。
朝离悲秋宅，午榜叠石矶。小留黄牛庙，细读石马诗。黄牛隐见苍山里，石马至今犹馘耳。当年梦境识仙翁，马为迎门神为起。物生不朽系所逢，欧词苏笔苍苔封。山高水长翁之风，石马亦与翁无穷。
小庭日午东风暖。絮飞花落春过半。乡思隔关山。开笼放白鹇。夜深灯有晕。烟断香初烬。玉漏莫教催。梦和潮水回。
寒云晦沧洲，奔潮溢南浦。相思白露亭，永望秋风渚。心知别路长，谁谓若燕楚。关候日辽绝，如何附行旅。愿作野飞鸟，飘然自轻举。远游济伊洛，秣马度清漳。邯郸饶美女，艳色含春芳。鼓瑟未成曲，踏屣复翱翔。我本游客子，情爱在淮阳。新知谁不乐，念旧苦人肠。夕宿飞狐关，晨登碛砾坂。形为戎马倦，思逐征旗远。边城秋霰来，寒乡春风晚。始信陇雪轻，渐觉寒云卷。徭役命所当，念子加餐饭。
蜻蛉川，硪碌野。铁菁穷崖，飞鸟不下。魋结成群行，白日腥风洒。系我氂牛驱笮马，金鸡庙前无行者。使君坐紫城，枹鼓卧不鸣。苍山平，洱水清。守犬无夜惊，行商达天明。白羽蠹，青苗生，南山踏歌北山耕。愿留使君住，只愁使君去。畏途前番君不闻：高车驷马亦使君，劫商毋下殷车轮。
日月同生岂偶然，声名不减雪堂仙。岷峨西去八千里，苏史相望二百年。赤壁旧矶如昨否，李生新曲至今传。祝公寿比南飞鹤，共结梅花岁岁缘。
青松夹前道，白杨荫崇垣。鲜鲜石麒麟，不知谁家坟？有客行且歌，歌罢向我言。为言坟中人，生时乘华轩。粉黛左右侍，车马前后奔。乘时不饮酒，今日空成尘。
当春不发花，春去不著叶。独抱岁寒心，芳香吐冰雪。
落尽杨花满地春。绿阴如染净无尘。日长庭院掩重门。斜坠金钗云半亸，淡妆香脸粉轻匀。相思偏是少年人。
奋苍髯于绝壁兮，倚天骨之峥嵘。偃高高之绝素兮，俄飒飒其风生。势摧减而凭陵兮，吾恐雷雨之昼冥。
谢公墩下万松围，上有华亭压翠微。五色流苏悬玉座，先皇曾引六龙飞。
新霁飏林初，蘋花贴岸舒。故乡今夜月，犹得照孤庐。树拥溪边阁，山浮雨后岚。白头归未得，画里望江南。
常时见月倍相思，海北天南会有期。今日举杯还向月，不知何日是归时。
久闻历下亭名古，今识亭窗向水开。恬静湖光归几席，翠微山色入追陪。一城砧杵秋声远，几处蒹葭野岸隈。莫道终宵人迹少，涵虚应有夜珠来。
蜀江来滚滚，楚望意悠悠。浩气高情晓，新寒带晚秋。关山方北顾，烟火又南楼。蓬鬓天涯客，萧然一叶舟。
银轮祗在屋西头，一掌偏能障好秋。剪纸不消人世暗，拨灰难扫月宫愁。黑云有垒迷乌鹊，金水无波洗白鸥。最是三分明月夜，二分应不属扬州。
翠碧曳长啼，翩然上庭树。花枝摇未定，惊顾却飞去。岂不爱芳阴，自怜好毛羽。苦为艳妆求，刻镂点金素。五陵游侠儿，挟弹驰长路。华狨毛垂金，丰豹文濯雾。怀珠蚌必剖，戴角犀多忤。志士无怀璧，怀璧出逢怒。
连朝春雨足。添得十分湖水绿。东风无力，轻动波纹如縠。未许桃花几片流，止容柳叶千条拂。野鹭孤游，山鸥双浴。镇日游人征逐。载不尽、清丝脆竹。冯异偏爱风流，溅珠喷玉。燕姬倒影红裙现，越女看妆青黛蹙。花柳千年，芰荷一曲。
一春苦多风，桃李见无几。良游时已失，忽忽三月尾。中间亦何有，徒自乱心耳。所嗟违所娱，坐费良日晷。堂北千叶桃，微本混榛枳。居然未之省，一日灿相视。零丁不忍摘，攀玩聊自慰。乃知物虽微，未易即疏弃。从今至零落，犹足伴尊胾。仍烦芊绵草，藉我花前醉。
烟雨茅斋别有春，忍将尘事罥心神。闲亲鱼鸟为佳客，浪认溪山作主人。入骨晓晨偏送冷，到门残月不嫌贫。白云长锁桃源路，未见渔郎肯问津。
卿卿与我若圆规，一体二元形影随。环步同心天地画，终相聚首不睽离。
醉酒高楼上，何人是谪仙。河流犹旦旦，月色自年年。槐露沾珠履，莲风入绮筵。朋情殊未已，捩舵促行船。放舟齐鲁下，孤鬓入新秋。岁月从他去，泥涂愧晚收。故山频在望，嘉节倍生愁。杜甫曾为客，任城亦漫游。
川遥榆木望圜扉，谏采金珠速赈饥。馔赐大官尝橐糗，羹翻小吏污朝衣。刑书辍笔欧阳似，禁夜闻铃伯玉非。民力东南今不竭，三江既入水田肥。
淡薄情怀。浅缀胭脂。独占江梅。最好是、严凝苦寒天气，却是开时。也不许、桃杏斗妍媸。也不许、雪霜相欺。又只恐、谁家一声羌笛，落尽南枝。
朝霞如锦罩晴窗，人坐春风理晓妆。挽就鸳鸯新样鬓，白兰花朵也成双。小庭一角绣春华，移碧裁红乐事赊。别有俊怀谁解得，璇闺种遍忆侬花。天际红楼霭暮霞，凭栏招手绣巾斜。轻风似妒人颜色，吹落围肩缎结花。好风多处晚来凉，解暑还添花露香。今夜纱橱无月影，电灯如雪照铜床。
故老归来有乔木，更结飞楼绕湖绿。城南去天无尺五，中有人间几岩谷。骅骝晓踏金谷园，花边立马丝竹喧。金屈卮行碧落酒，绣罗襦醉双纹鸳。吴姬遗钿客堕帻，白眼举觞天宇窄。春深别馆花如烟，藉草传杯地为席。君居当东我复西，莫嫌酒涴身上衣。遥知第五桥边路，桐叶题诗人未归。明朝雨骤风苦恶，残榼虽存不堪酌。更须拭眼到风篁，急呼海棠偿旧约。
不知一壳几由旬，能纳须弥不动尊。疑是吴兴清霅水，直通方广古灵源。月沉浊水圆明在，莲出污泥宝性存。隐现去来初一致，莫将虚幻点空门。
我昔来时春水荒，我今去时秋草长。来去匆匆数月耳，湖山一角已沧桑。
鶗鴂潜消百草芳，清芬散逐楚风扬。洛阳姚魏空增价，愧死嵓隈有国香。
秋山殊可爱，画此似匡庐。九叠青厓峻，万株红树疏。笋舆陶令入，莲社远公居。何日风尘静，松巢好读书。
醉帽迎风落，春衣日径斜。花梢密藏路，隐约见山家。
丞相征兵汗马驰，鲁公祠下特题诗。不图一旅勤王地，同此空弮冒刃时。慷慨悲歌存《正气》，淋漓碧血满《桓碑》。两贤心事真千古，落日西风戈欲挥。
万里桥边树如荠，蜀使入吴真万里。临岐记取丞相语，万里之行此其始。英雄一往人代易，锦水汤汤镇如昔。遗阵空思云鸟形，脩梁已荒车马迹。旬宣使者家在吴，入蜀今为蜀大夫。登桥揽辔一回首，慷慨能轻万里途。
妙舞盘中尘不飞，采莲一曲绕梁悲。慕素鲁蛮独当两，贯珠歌韵柳腰枝。
牢落它乡客，凄凉独夜魂。残灯孤馆静，斜月小窗昏。苏子裘虽弊，张仪舌尚存。此生穷达事，不必问乾坤。夜坐乡愁切，灯前客影孤。高天初上月，群树正啼乌。漂泊更新节，蹉跎困壮图。此心独未朽，匣内有阴符。
神龙见首尾难寻，云自悠悠海自深。滩底尚留鳞爪在，莫教尘眼蔽诗心。
明眼底人被眼碍，悟心底人被心碍。證道底人被道碍，达法底人被法碍。何谓如此不见道，金屑虽贵，落根成翳。要得高步大方，直须去此四碍。
清晨坐武观，凉风动高旌。挟弓一笑起，屈此四座英。破的亦已屡，穿杨讵云精。军吏不敢贺，高鸟时相惊。解韝脱决遂，缓带飘华缨。俯仰新亭幽，旷然尘虑清。内正外自直，三揖奚所争。端居得深玩，君子非虚名。
艾枝簇虎斗时新，荷叶巢龟荐瑞频。自是仙家多乐事，天中佳节近天申。
读书常厌烦，燕处意坐驰。动静两不适，尘劳败天倪。目昏生黟花，耳聩喧鼓鼙。沈忧愁五神，倦剧委四支。不聊终日堪，况乃久远期。投书曲肱卧，天游从所之。是身入华胥，彷佛胜初时。春蚕眠巨箔，夏蜩化枯枝。今之隐几者，岂有异子綦。觉寐须臾閒，良亦休我疲。乃知大觉梦，盖此德之归。谁为今日是，二十二年非。
一春风雨愁中去，春去还添送别愁。心事两年同下泪，莺声旧日独凭楼。舟车已断寻前路，城郭重归失旧游。只恐经台也荒草，吾庐何不且淹留。
险隘郎团里，迢递大坑山。可怜兴王地，不在深谷间。平生文丞相，报君寸心丹。同行邹奉御，总戎石为关。祃旗召义勇，朔风吹雪寒。天心厌渎乱，国步遭艰难。元兵威破竹，列郡无一完。居然就执缚，北上何当还。日月虽云远，天地应更宽。安能著此愤，血泪不可乾。汗青忠臣传，千载永弗刊。我来访遗迹，故垒云漫漫。
桃李风前多妩媚，杨柳更温柔。唤取笙歌烂熳游。且莫管闲愁。好趁春晴连夜赏，雨便一春休。草草杯盘不要收。才晓更扶头。
衰草已无赖，秋花只强名。雨园蛩响细，寒树鸟啼清。淹泊知吾道，幽居见物情。唯应有邻叟，足雨问农耕。
日日征鞍傍柳行，柳绵吹尽不闻莺。马头微月如云淡，麦上朝曦与露平。陶穴尚存中古制，望春忽起少年情。疲驴转磨驼铃急，唤醒劳人是此声。
老矣黎夫子，拳拳只此书。万缘俱浅澹，一字不遗馀。庾岭风烟句，石溪云水居。无人知此味，说似子非鱼。
翩翩六翮破寒烟，初月纤纤列宿悬。雨后模糊浓淡墨，风前断续短长篇。彩霞净拭红丝砚，银汉平铺白地笺。自罢结绳书契起，怜君长在网罗边。
早时得句唾成珠，晚岁分符雪似须。聊复把公诗过日，何心赋我食无馀。
息雨清上郊，开云照中县。游轩越丹居，晖烛集凉殿。凌高跻飞楹，追焱起流宴。?苑含灵群，岩庭藏物变。明辉烁神都，丽气冠华甸。目远幽情周，醴洽深恩遍。
碧空云尽水无烟，孺子沧波正渺然。惆怅濯缨人不见，月明歌送钓鱼船。
午风吹芒鞋，独往忘日夕。指点山阿人，衡门在萝薜。
酿寒天，六街皓月荡成烟。腰鼓闹，腾腾雨点打来圆。银灯笼暮霭，铁拨迸秋泉。映婵娟。想后堂、笑语总群仙。教坊绝艺，一队怀智龟年。君不醉，风光孤负十分妍。醉馀偏惹恨，归去不成眠。忽凄然，怅桐花、一树翠帘前。
原庙初更十二章，还舆诏跸幸诸庠。法天辟水遥迎仗，应月深衣不乱行。风动四夷将遣子，礼行三舍遂宾王。前知此举追虞氏，果有球音发舜堂。
胡儿平，倭奴何不平。倭奴利水战，海堑船为城。诸军彀骑士，驰射难纵横。
眉目如生骨骼寒，后来曾纪短碑顽。双垂长耳过肩角，千古遗躯落世间。覆履有方随迹灭，守龛无语向僧閒。想知自丑难遮断，两扇禅扉及早关。
邪教世多有，张角始汉季。角一妄男子，造乱何容易。外挟万灾黎，中通十常侍。伏莽燕寝间，诸将徒麾帜。宁知五斗米，常侍暗为地。封谞与徐奉，发觉劳捕治。斯时天亦怒，剪除当以次。张让亟叩头，怒解仍无事。古今变虽殊，往往出所备。从来忧宦官，成败灿曩记。覆车乍惊奔，继轸还遒至。咸虞近不逊，孰料远生怼。旁皇绎圣言，弥隙将奚自。谞等虽伏诛，让辈繁其类。骟马不可骑，饥鹰自然鸷。谁当守王闲，?御箴在位。
旷哉超世志，缅邈平生思。郁壹眷名迹，久注匡山陲。南涉枉嘉命，果谐夙所期。仲秋岩壑清，宫馆复在兹。白石激寒湍，岩萝袅空基。黯伤逝者往，密惭来者追。性同道岂隔，途异理空悲。兴言怀昔贤，日竟眺前岐。榛荒徒郁纡，林崦一何罙。感情匪哀叹，聊咏昭言垂。
时危始识不世材，成王功大心转小。豺狼塞路人断绝，一门骨肉散百草。江头宫殿锁千门，不知明月为谁好。何时眼前突兀见此屋，鸡鸣问寝龙楼晓。
磴小花枝密，廊深书舍藏。有时翻秘帙，随意坐匡床。诗校前春稿，炉凝隔夜香。庭前蹲石丈，亲见历沧桑。
山回新绮阁，竹掩旧朱门。
阿龙最小，失母随兄偏了了。四岁离乡，今日重逢断我肠。阮家姑母，犹子情深思汝久。此去相依，莫以怀吾泪湿衣。
龙虎相持地，风云变态中。江山归故主，冠剑会群雄。民族精神在，兴王事业空。荒台今立马，来拜大王风。
白发臞翁特写真，风霜骨格雪精神。莺花故国十年雨，鸾枳当时百里春。
老去齐眉休再论。我白头颅，卿尚青年面。朅起前情如絮乱。七条弦子琴中断。红烛高烧垂泪满。侬更何堪，触入凄凉眼。辛苦鸡鸣谁戒旦。闷人谋素将缣换。
如水霜华月落时，丰山消息莫迟迟。楼头梳洗人初懒，饭后阇黎壁有诗。万事即空都似梦，三生同听总相思。啼乌犹是枫桥路，渔火孤舟话别离。
春沁南枝雨未乾，东风吹暖已消寒。何人点染胭脂裹，疑是嫦娥绛雪丹。
往年采玉于阗东，今年采玉昆山中。近来苦难得白璧，荆珉燕石常相逢。世无明眼非无玉，水苍玄英委空谷。何限瑰奇不见知，岂独骊珠混鱼目。君不见琥璜在璞未琢磨，云谁识之古卞和。
鸾孤飞，凤不归，百年虽远情依依。请弹离鸾曲，秪愁听者哭。夫死南征儿尚乳，对镜离鸾泪如雨。大名城里千家杵，不歌不相私相语。为问嫠之哭，月上斗横屋。儿啼欲乳梦夫归，金创在骨血满衣。夫妇忠贞两不遗，匹如鸾凤参差飞。毋云青天远，千古令人览德辉。
弃我去者昨日之日不可留，乱我心者今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览日月。抽刀断水水更流，举杯销愁愁更愁。人生在世不称意，明朝散发弄扁舟。
饥欲食首山薇，渴欲饮颍川水。嘉禾令尹清如冰，寄我南山石上耳。筠笼动浮烟雨姿，瀹汤磨沙光陆离。竹萌粉饵相发挥，芥姜作辛和味宜。公庭退食饱下箸，杞菊避席遗萍齑。雁门天花不复忆，况乃桑鹅与楮鸡。小人藜羹亦易足，嘉蔬遣饷荷眷私。吾闻石耳之生常在苍崖之绝壁，苔衣石腴风日炙。扪萝挽葛采万仞，仄足委骨豺虎宅。佩刀买犊剑买牛，作民父母今得职。闵仲叔不以口腹累安邑，我其敢用鲑菜烦嘉禾。愿公不复甘此鼎，免使射利登嵯峨。
三峰琳宇状，松老鹤知还。江白南徐月，楼青北固山。浮云通地肺，古洞敞天关。寄语寻仙者，蓬莱只此间。
天卿小冢宰，道大名亦大。丑正在权臣，建旟千里外。楚山俯江汉，汴水连谯沛。两持方伯圭，再转诸侯盖。恬淡轻黜陟，优游邈千载。乾象变台衡，群贤尽交泰。聿徕股肱郡，河岳即襟带。盛德滋冀方，仁风清汾浍。四封尽高足，相府轺车最。超超青云器，婉婉竹林会。贱士敢知言，成颂文明代。燕雀依大厦，期之保贞悔。
痛饮龙头水一卮，泠泠沁入旧心脾。云何蕞尔倭夷国，都见河清海晏时？
玉溪獭祭莫愁予，潦倒何曾结习除。珍重当年旧侪偶，北风惠我数行书。
未有雄谈对文畅，聊将心迹语高闲。江流绕遍黄泥麓，万石崎嵚无片顽。
阴崖石髓养根芽，半吐全开总是花。谩有国香谁见采，美人迢递在天涯。
夫子和雪诗，放意如注瓦。手搏华严界，笑中已见借。高词师枣柏，宁暇数班马。如登妙高峰，如游广莫野。怪公个中人，亦入此保社。朝来谁扣门，寂音老尊者。扶筇坐山堂，诗眼不知夜。不入人间世，谁将作图画。但欠维摩女，玉骨无一把。纷纷散奇英，梨花风雨打。湖山晚多态，应接殆未暇。此诗聊戏公，诗成还自写。
土釜要端正，定里问黄公。流戊就己，须待山下出泉蒙。采药堤防不及，行火休教太过，贵在得其中。执中常不易，天理感而通。那些儿，玄妙处，实难穷。自从会得，庵中无日不春风。便把西方少女，嫁与南陵赤子，相见永和同。十月圣胎备，脱蜕烁虚空。
琴堂新霁。正凉入薰弦，潜消残暑。帝日中天，郎星分野，望极碧穹如洗。蒲境讴歌满路，潘县春风桃李。相看取，问东君，政绩前贤传里。刚喜。应秖是。柏府严霜，解作花封雨。竹马迎来，花骢催发，江郭放教容与。屈指瓜时易即，棠树垂阴曾几。频向说，绣衣行，部争留好语。
自喜逢端友，初蒙赏异书。不讥吾好辩，更请慎其馀。术业须三代，宗风谢一如。与公俱目击，纸上亦蘧庐。蓬蒿翳环堵，左右只图书。面壁知无累，心斋谅有馀。经纶今贾谊，词赋昔相如。莫广离骚意，行看直禁庐。
白衣不至酒难赊，兀坐晴窗独饮茶。今日重阳对岩桂，昔年百本看黄花。
万里滇南道，空劳秉节臣。就令戎伐使，已累汉和亲。况坐王庭狱，惟诬化外人。在旁鹰眼睨，按剑更生嗔。
本自无须学撚须，此于止观事何如。诗家格怕无僧字，圣处吟须读佛书。得趣藕花山下去，逃名枯木众中居。早梅咏得师谁是，见郑都官却问渠。
嫩凉天，西风吹遍郊原。正楼头、一声长笛，泬寥秋气堪怜。渐芳洲、飘残黄叶，更曲沼、凋尽红莲。秉烛心期，支筇意兴，恰逢丛桂吐华研。小山畔，凌霜挺秀，翠荫复来圆。还证取、香闻鼻观，无隐真禅。对清尊、浅斟低咏，待看月影婵娟。近露华、沾衣欲湿，奈蛩语，当户争传。知道明年，重逢此日，萍踪飘转在谁边。多应向，山程水驿，茸帽控丝鞭。花如织、盛筵难再，也合潸然。
王假有庙，子孙保光。奉牲以告，玉俎膏香。专精厉意，神其迪尝。休承灵意，申锡无疆。
山公相爱遂移家，且得园池傍海沙。南北未教莲叶大，东西先遣柳条斜。何须潦倒频中酒，已有风流似浣花。多养白鹅萍藻上，右军来写一天霞。
黄金榜内人，枉刺忽相亲。怪得名差异，吟来句极新。独眠秋寺雨，罕踏帝城尘。何限高科客，因容不重身。
先秦遗篆在，想象出深宫。明月不生处，清光时与同。有形随自应，无相本来空。白尽人间发，全归一照中。
秋暑晚蝉鸣，商钟入夜清。烟消华月出，云净绛河明。井侧桐应下，林边鹊自惊。更堪城上笛，吹作玉关声。
绣段轻投报苦迟，隔关那复共襟期。艰虞敢自求安宅，懒慢欣知不入时。王粲登楼初有赋，杜陵屏迹可无诗。边声又逐秋风劲，谁有良筹动玉墀。
冰溪凛凛九回曲，玉壁岩岩两面开。舟逆急湍分寸上，奇峰细得看崔嵬。几段飞桥著翠烟，云间有路想通天。古来何事非陈迹，道是神仙不见仙。武夷山上生春茶，武夷溪水清见沙。含溪嚼茶坐盘石，怅惆欲趁西飞霞。
武烈翊中兴，楚材冠当代。文派亦俱昌，沿流等起废。湘乡接桐城，雄跨欲无对。羽翼郭与吴，云龙瞻进退。湘绮别树帜，映古纷杂佩。末运稍衰竭，能者犹数辈。袁子生其乡，沾被笃所爱。壮志遂时杰，纵辔忘历块。惘惘终自返，一几八家在。温故效语言，有颖出荒秽。九霄湛露垂，挹之滋渴肺。此事根效友，冥漠盈万态。贱简竖儒业，孤呓绝狂吠。我老馀诱子，物外馨謦欬。
山翁茗艼葛彊随，庭下青春鸾雀飞。幕府惯为方外客，风前懒易道家衣。
谢朓楼头烟树低，雨馀帘幕捲雌霓。山从云外分千叠，水自天来落两溪。南圃飞红香满砌，画桥春涨绿平堤。登临日日伤愁眼，栏下夕阳还复西。
陈侯招我古寺行，破椽老瓦烦支撑。丹青巨壁置庑下，大士五髻彯华缨。旁风上雨尘土集，意象落莫无光晶。近前谛视乃名笔，妙处不减本与琼。惜哉此地非所托，走卒嘈杂儿童轻。西邻塔庙颇雄伟，弥天老惠新主盟。撞钟击鼓饭千指，分坐岂无三尺楹。何人堪作不请友，参谋行解俱圆明。从容试以语二士，曰此甚易非难成。便从游戏出三昧，各借一臂相扶擎。腾空似赴远公约，散花如入维摩城。都人改观香火肃，雨泪膜拜争投诚。主人更在好看客，永为道伴终生平。莫言有我不须你，留取眉毛遮眼睛。
舜为天子皋为士，瞽瞍杀人执而已。从来三尺天下平，析律二端真可鄙。近闻编局荡巢穴，尽取鼠辈尸诸市。布衣韦带三十馀，笞配黥流动千里。独遗太学四五士，但以奸京法从事。秦相不重褒衣人，曷为忠恕而已矣。乃知能掉三寸舌，极恶穷凶犹可恃。大理得皋陶，汝曹应颡泚。
彩毫香浣银河水，清才定从天赋。丽藻霞舒，英词月艳，脱尽人间凡语。游心太古。更一字推敲，夜灯红处。欬睡珠玑，锦曩应让此佳句。论文还记往训，吉祥还资后福，何事凄楚。绚烂才华，峥嵘绮岁，忍敩号寒咽露。君当记取。待献纳论思，玉阶仙暑，莫把商声，浼将吟思苦。
偶尔逢休沐，过从共举觞。寒消鳷鹊雪，暖吐狻猊香。人以星为聚，官今鹭是行。署怜花并入，朝忆玉同锵。露自分仙掌，云仍隔故乡。情真吴语剧，愁绝楚歌狂。剑拂霜华切，钩藏刻漏长。薄帷微鉴月，新律乍回阳。温室梅先破，名轩枣故芳。辖投期肯后，簪合意难忘。藻句骞鸾凤，雄心典鹔鹴。乾坤容尔醉，日月向谁忙。
石燥草枯蛙不鸣，西山空见白云生。何当倒泻星河水，遍野流泉飞瀑声。
少年骑马入咸阳，鹘似身轻蝶似狂。蹴鞠场边万人看，鞦韆旗下一春忙。风光流转浑如昨，志气低摧只自伤。日永东斋淡无事，闭门扫地独焚香。
左海雄风应未替，我来酾酒吊延平。邱夷渊实须臾事，卖塞何人误一生。
渤海迎西邸，清河绍大宗。稚龄膺玉玺，故事慕金墉。行险危璇极，争权蹈剑锋。伤心吴季重，曾泣鼎湖龙。召祸同荣卓，神京幸瓦全。阴谋邀解渎，孤注掷澶渊。集舍长沙鵩，招魂蜀道鹃。忠奸浑不辨，热血洒寒烟。夙抱纵横志，空言调护功。惟闻谴萧傅，不见族江充。吠犬声何急，伤麟道亦穷。脱钩同畀北，挂席且徂东。共擅昭阳宠，春风姊妹花。宫中歌赤凤，殿上落青蛇。内使斜封敕，长街下泽车。长门应自艾，悔过敢咨嗟。
五载南州屈重名，活人一段是归程。两州曾唤两苏起，孤节要师孤竹清。合有锋车催赴阙，不应画戟又专城。闲身已决深山底，千里犹能共月明。
晨光起天末，微风动林杪。披衣初梦回，捲书倦清晓。隐几欲无寐，百念自忧悄。箪瓢旧独乐，乐意今亦少。岂但感时节，政欲避烦扰。我非斯人徒，区区务自了。
争鹿人家梦未回。眼前触物尽尘埃。古人踪迹徒云耳，宿世功名安在哉。明月窟，乱云堆。纷纷浪语总休该。流霞一醉三千日，莫管红轮上下催。
樵径通幽谷，云深鸟迹稀。朝寻烟径去，暮逐夕阳归。互答行歌乐，谁怜托业微。莫愁山雾黑，孤月满荆扉。
山绕青原百雉城，入关尽说长官清。才贤肯为明时出，政事多资赞画成。禾黍秋风螟螣息，梧桐朝日凤皇鸣。昼閒好读开元纪，节操存心慕广平。
未问移栽日，先愁落地时。疏中从间叶，密处莫烧枝。郢客教谁探，胡蜂是自知。周回两三步，常有醉乡期。
万国朝元捧圣君，烟开仙掌暖氤氲。九天初上重光日，三殿长飞五色云。
见说南山下，云霞好隐居。草深幽径断，心远俗人疏。倚杖时观穫，焚香只读书。宦游无此乐，令我忆吾庐。
谁齐天香凝霞彩，灵根培养列仙家。汉皇可忍思倾国，鹿走中原是此花。
南渡谁秉国钧者，当时争指贵阳马。皖江老狐据当道，清流喋血盈朝野。金盘火齐高如山，斜封墨敕畴封还。葛岭闲堂格天阁，锦装大轴连云间。一夕延秋六军散，白衣红袖徒悲叹。相府图书等告身，沟渠纸墨残花乱。龙友笔墨殊萧然，鲭盘游戏还仙仙。解衣兴至一挥洒，千岩万壑生秋烟。黄骢裤褶驰南陆，愤作虎头飞食肉。铁戟沙迷战鼓沈，枥马惊星地翻轴。丹青纵横久更新，荆关董巨流传真。苍茫古色照金石，贵阳亦有风流人。赵生意气深相取，晴窗还并孤松抚。此物携持应有神，九疑落月三湘雨。
跨江半壁阅千帆，虎在深山龙在潭。当日本为南制北，如今翻被北持南。
永嘉辟灵壤，茗屿启神凿。公孙兆南游，开荒此栖托。兰荪日以滋，瓜瓞荐绵络。仁人重同本，亲义惧疏薄。蝉联大宗祠，巨榜照寥廓。
琳馆清标，琼台丽质，何年天上飞来。扬州暂倚，后土为深栽。独立乾坤一树，春风占、万朵齐开。天然巧，蕊珠圆簇，玉瓣轻裁。见一花九朵，类玲珑玉斝，错落琼杯。得满盛香露，洗荡尘埃。是真元孕育，有仙风道骨，岂是凡胎。问真宰，难留下土，携而上蓬莱。
县郭四依山，清流下如驶。居民烟火少，市列无行次。岚阴常至午，阳景犹氛翳。向夕悲风多，游子不遑寐。我来亦何事，吏乘古所记。奉檄正淹留，何当语归计。
处士胸中别有春，田园寄托写天真。义熙尚有关心事，岂便羲皇以上人。
东方明月上，雨止风亦罢。仰荷苍天仁，俯恻行路者。
郎官粉署旧儒绅，暂作皇华出使人。宝敕才赍来白下，兰舟又棹去通津。都亭暑退蝉声急，驿路秋高宦况新。此去故交如问及，樗材无补负皇仁。
敬亭山下故人家，谷雨晴时正摘茶。我似卢仝酷相好，春深休寄杜鹃花。松树连檐翠色多，南湖春水澹生波。习家旧宅云林在，明月满船听棹歌。
踏雪到人家，投机的不差。月魂通水脉，春信入梅华。去觅炊香许，来宽束篾些。上方分佛事，先我过毗耶。
驰骛竟朝暮，似缘饥冻迫。如何百年间，区区为形役。世途寡相知，腼颜徒自饰。所获既非宝，所丧良可惜。生理固草草，进退量我力。岂乏希世荣，前车已当阨。流光急奔马，素业纷断织。圣道卒未闻，怛焉增内惕。
孤桐结根倚崖石，俯瞰清溪照虚碧。枝叶扶疏朱夏寒，上有翔鸾旧栖迹。风霜冉冉岁月深，老柯半朽苍皮蚀。其中素抱金玉声，以暗投人人不识。人不识，多苦心，樵夫斤斧莫相寻。宁教枯死倒涧壑，不从爨下求知音。
官居无时节，簿领去复回。胁息文网中，壮心安在哉。积雪满西峰，中天白皑皑。帘幄昼生寒，复见诗筒来。烦襟得洗瀹，耳目亡氛埃。纪德无可陈，诗情如七哀。昔闻参军逸，今见太守才。况有循吏政，养民如婴孩。穷山虎豹伏，旷野桑麻开。邂逅春色满，百卉东风催。吾乡足山水，使宅佳池台。篇章日愈多，无惜分琼瑰。
玉树相辉照画屏，朱陈遗事最堪凭。含啼却笑文君拙，不遣相如聘茂陵。
祲扫青山峡，功高赤壁矶。只宜奉头窜，莫待剖羓归。
日日愁生，赖有此、枕中之夜。我梦见、大千境界，无非假者。花月春江堪舞蝶，烟波瀚海能骑马。尽神游、万里姿逍遥，阆风野。邯郸道，何潇洒。阳台下，何妖冶。但逢场作戏，机心都化。乌有先生相对好，亡何乡里归休罢。奈一声、鸡唱又天明，愁来也。
王子乔，好神仙。吹笙驾白鹤，遨游上青天。青天一去三千年，七月七日缑山巅。下士慕之空尔怜，宁知有气凝丹田。
垂颐寒涕满头霜，黄独煨来别有香。三诏入云三不起，儿孙各自立封疆。
冷吹抟沙没草莱，日高阴色未全开。人穿败叶林中去，路指荒城尽处回。旅舍晨炊供熟黍，谯楼晚角弄残梅。五年不识风尘苦，两度叨陪李贺来。暂停饥马啄荒莱，寒入重衾手倦开。残雪夜惊双涧合，鲜飙晨送一阳回。前村野色催行李，何处歌声调落梅。明发园陵天尺五，溪山应识我重来。石桥驻马问田翁，一坞深深隔树东。帝子阁前沙似粟，野神祠下路如弓。疏松古涧风微动，细草阴厓雪半融。回望红尘才数里，不知身在乱山中。东山岭上冻云重，落木寒山有虎踪。薄宦征行非汉使，老农歌颂似尧封。沙痕曳白萦枯苇，日脚垂红透曲松。短策羸骖驱不进，滥骑安得马如龙。斋居门对此山幽，且拂枯枰角两筹。百里风尘劳法从，四陵云气想宸游。官奴识路行篝火，客子凌寒坐拥裯。不尽往来分榻意，遣情时藉管城侯。旋拥山炉爇断莱，疏棂正对土床开。女墙月上催诗就，寝树风残约梦回。雪后弊衾寒似铁，病来吟骨瘦于梅。空山露下人踪灭，忽听铃声枕畔来。十年如梦漆园翁，两度西陵更向东。先帝未归黄泽马，小臣徒抱鼎湖弓。明楼雾气寒初散，御沼冰花煖欲融。想得宸游应恋此，灵舆来下月明中。野樵谁敢斲蒿莱，翠柏阴中兆域开。鹓序衣冠晨拜舞，龙宫星斗夜昭回。宣章道士声如鹤，守影中人发似梅。礼罢不须灯火伴，联镳乘月下山来。废堞荒凉水色幽，昔人曾此夜传筹。西风不见龙鸾过，斜日空馀鹿豕游。行旅似闻吹晓角，直更谁复抱寒裯。兴亡总逐浮尘散，输却青山一醉侯。晓过荒城望九重，马蹄偏识旧行踪。河山沃野围京界，烟火连村别县封。露气渐消双凤阙，日华先上万年松。城门暂与君相别，还约联珂觐六龙。
昔拜先翁汇水滨，存亡回首几经春。凤毛今喜为花县，鹤发谁嗟困客尘。箧有赠篇长取读，心藏遗德尚如新。源源世泽来无尽，桂籍传家已四人。
移舟信江风，沿洄不知暮。前村路转遥，系缆桃花渡。
睡起看花思不胜，风光无奈最凭陵。堂开绿野推裴相，坞种辛夷属右丞。近水巢空朝散鸟，高斋人静夜悬灯。闭门不管枝头事，春梦閒如有发僧。
逆虏纵横未剪齐，王师退保浙江西。羽书日报犹未息，戎捷远来何太稽。千里战云新鬼哭，满天阴雨夜乌啼。臂弓腰箭谁家子，竟日鸣鞭跃马蹄。
君问心中事。祇瑶池、玲珑碧藕，与侬相似。上到层层金塔顶，天女才堪位置。闺秀有、竹林风致。合与天孙同日嫁，见乐安、公主还呼妹。形顾影，一十四。崔依枚发陈王启。千万言、花交绣错，是儿名字。一砚樱桃香雨嫩，直润琴弦到底。和鸂?、一双相次。唱彻女弹词一部，向琵琶、记里称才子。谁许接，鹊桥翅。
长安回首战尘中，马背行吹一笛风。寄恨翻成谪仙怨，始知深负曲江公。
故腊老欲尽，新春悭未来。无令陇梅觉，且遣山禽催。云间古招提，铁凤翔斗魁。单车夜剥啄，境净无纤埃。修篁舞瘦蛟，怒瀑生晴雷。坐久欲颊风，吹我心雾开。乃知白莲社，未下黄金台。缅思王骑曹，逸韵挽不回。且同谢康乐，屐齿破苍苔。重游定不恶，林壑富诗材。
弱质难延寿，空招紫玉魂。昙花惟有影，芝草本无根。宿雨浮朝雾，秋风淡夕暄。凄凉一盂饭，孤冢自黄昏。
江上年年春草，酒楼处处笙簧。春衫绣罗香薄，应有待月西厢。
禅榻仍兼卧，蒲团稳著绵。自疑方外客，犹费县官钱。意懒如闻道，身閒似得仙。何当集兰若，已办泛湖船。
春来见说两朝天，禄宦多蒙圣主怜。病足敢骑沙苑马，归心忍听蜀山鹃。水亭修禊招贤士，月馆吹箫候列仙。尚有掖垣遗稿在，手抄应许寄芹边。
霏霏乘曙及昏鸦，河上冰坚欲度车。几处疲癃愁乞米，满城儿女笑团花。踵门共喜来双士，郢曲新闻得数家。起答故人挥冻笔，印泥鸿爪任交叉。
人命急如线，上下来往速如箭。认得是元神，子后午前须至炼。随意出，随意入，天地三才人得一。既得一，勿遗失，失了永求无一物。堪叹荒郊冢墓中，自古灭亡不知屈。
顾我容颜今老大，忆君兄弟更辛酸。别来十载又廿载，历尽千难与万难。舟楫几遭风浪险，竹松多受雪霜寒。武陵桥上今宵月，千里相思不忍看。
鸾章一旦下东都，油壁香车离海隅。未审长安明月夜，贞魂犹恋故乡无。
才从下里盼中阳，忽踏晶亭看海棠。百子峰头飞凤鹤，九星河里浴鸳鸯。十天露洒人千劫，万殿香飘玉一床。握手紫仪倾珀水，红云袅袅沸笙簧。
数枝潇洒翠烟浓，玉立亭亭泮水东。遥想绛帷开讲处，诸生应得被清风。
滩长有馀逸，滩迥不胜迟。山帽堆云絮，水纹飞雨丝。鸥鸣如避弋，鸟倦盍投枝。无计繁忧整，聊因课小诗。
闲来几日寻芳径。踏碎几多杨柳影。枝头燕子语双双，也学人情飞不定。凭栏陡起伤春病。满树桃花如我命。碧天和露种何年，莫使风吹红雨冷。
人起鱼皆惊，灯休室如昼。素娥何所苦，顿比前宵瘦。月意诚太孤，耿耿终无语。碧落在窗前，徘徊吾与汝。林影何苍苍，池光何皎皎。夜色不胜清，转愁天欲晓。
此生念念浮云改，寄语长淮今好在。故人宴坐虹梁南，新河巧出龟山背。木鱼呼客振林莽，铁凤横空飞綵绘。忽惊堂宇变雄深，坐觉风雷生謦欬。羡师游戏浮沤间，笑我荣枯弹指内。尝茶看画亦不恶，问法求诗了无碍。千里孤帆又独来，五年一梦谁相对。何当来世结香火，永与名山供井硙。
高高黄金阙，隐隐白玉楼。中有虚皇居，华景荫丹霄。朱阳洞明境，青气散空寥。寤寐思真域，但觉形神超。绛宫吸灵气，玉诀飞天罡。翕尔生光电，依然蹑洞阳。赫奕三皇箓，灿烂九霞章。飞神朝玉阙，羽盖凌扶桑。振佩入琼都，云扉是几重。鸾情依日观，凤想结霞峰。魂瑩澄真识，心斋清道容。五色金光发，相将随赤龙。凌晨吸丹景，入夜漱玉泉。百关弥舒旷，灵台复湛然。冥思玄霄上，驰神玉阙前。无劳生羽翼，自可揖真仙。
金紫相摩上玉堂，南宫诗战镇相将。毫端写出青春色，窗下吟销白昼长。辞艳迸开昆嶂火，文章翻出铁林鎗。愁中欲得神仙句，更藉夫君不闭藏。
名无高与卑，未得多健羡。事无小与大，已得多厌贱。如此常自苦，反此或自安。此理知甚易，此道行甚难。勿信人虚语，君当事上看。
六龙鸣玉銮，九折步云端。河络南浮近，山经北上难。羽仪映松雪，戈甲带春寒。百谷晨笳动，千岩晓仗攒。皇心感韶节，敷藻念人安。既立省方馆，复建礼神坛。扈跸参天老，承荣忝夏官。长勤百年意，思见一胜残。
微雨枫林青，高堂见图画。幽人读书处，宛在东皋下。东皋窈窕绿涧阴，藤萝缚门门转深。是中松桧各千尺，飞鸟不度寒萧森。山原之居可终日，莘野斯人皆俦匹。清宵瓮牖出灯火，白石匡床散方帙。寻仙学道思不穷，水边林下皆清风。画师天趣亦偶尔，形迹安可求其同。白下城东门，清溪颇回抱。君家庭前景，岂逊图中好。年年二月梅始芳，亦有杨柳当高墙。重檐修竹啼鸟静，落花如雪青苔香。东邻踏歌鸣急管，南舍列筵愁夜短。空将白发笑寒迂，岂识高情在疏散。先生布袍乌角巾，泠然自是神仙人。二郎早已擅场屋，孙子亦能歌雅豳。硗硗头角秀而雅，总是高门忠孝者。他年朱紫出清朝，翁但筑堂看绿野。我曹失学百可怜，闻公高谊心凛然。秋风江浦破茅屋，悔不归垦山中田。秖今东游兴未已，亦欲携书寻故里。便从竹底拾流萤，来听先生诵秋水。
朔风潇潇沙欲飞，翠凫黄犊寒相依。古梅一夕倚檐发，吾爱吾庐春已归。
清旦寻幽洞，攀跻有同游。雾雨藏诸峰，万窍响飕飕。树杪飞磴悬，岩外见客舟。藓藤垂翠琰，风叶随清流。百丈崖班驳，千尺木耸修。乌啼旸谷晓，云淡海城秋。莓苔蚀丹灶，山房花竹幽。疏烟生墟落，远水浮汀洲。朝斗空坛在，升仙往事悠。倚阑吟未就，归屐少迟留。
北伐下辽碣，西征取伊凉。壮士凯歌归，岂复赋国殇。连颈俘女真，贷死遣牧羊。犬豕何足雠，汝自承馀殃。煌煌艺祖业，土宇尽九州。当时王会图，岂数汝黄头。今兹缚纛下，状若觳觫牛。万里献太社，裨将皆通侯。符离既班师，北讨意颇阑。志士虽有怀，开说常苦艰。诸将初北首，易水秋风寒。黄旗驰捷奏，雪夜夺榆关。小丑盗中原，异事古未有。尔来闾左起，似是天假手。头颅满沙场，馀胾饲猪狗。天网本不疏，贷汝亦已久。
谷雨?，清明鲤，相逐雌雄贪咬子。鱼子争乘春水生，鱼花却让西江美。鱼花一一似桃花，红漾春潮乱绮霞。九江人尽鱼花户，解漉鱼花向海沙。
挥刀裁流水，流水不可裁。讨古写烦忧，烦忧郁以絯。弱小事文翰，结慕左马场。踰冠改初服，驰精虞与黄。卑彼雕虫技，欣此日月光。长剑倚天外，耿耿飞英芒。大业无阶陛，盛年掩空房。敛志仙真侣，希心寥廓翔。岂由心好道，实乃意无疆。羡门不我遇，中路成悲伤。整驾欲焉之，沈思所行藏。古有适志人，鹿门与柴桑。百尔非所珍，耕凿庶自将。晨往从之游，宁惮历冰霜。
水郭凉生六月馀，玉箫风外彩云舒。金茎露美谁曾到，石步廊岑事已殊。栩蝶梦回山阁静，柔丝游处夜窗虚。细吟殿阁微凉句，羽扇无功献帝居。
脱了荷衣事将台，羁留又见岭梅开。诗因癸水辰山作，讼自雷州电县来。架上书从人借读，墙边竹是俸移栽。小窗睡起无情味，闲听饥禽啄砌苔。
门前有流水，墙上多高树。竹径绕荷池，萦回百馀步。波闲戏鱼鳖，风静下鸥鹭。寂无城市喧，渺有江湖趣。吾庐在其上，偃卧朝复暮。洛下安一居，山中亦慵去。时逢过客爱，问是谁家住。此是白家翁，闭门终老处。
旧同鱼浦龙洲住，岭表移家岁月多。今日聊城喜相见，匆匆无那别情何。
头冠星斗光，七十鬓不苍。箧有化金方，诗无入俗章。举步云霞轻，出语芝术香。约我游罗浮，绝顶天风凉。
一湖绿水当窗净，百里青山卷箔开。只恐夕阳催客去，不嫌幽鸟趁人来。
云映都城一色妍，暮街骑马共翩翩。初当分手回丝鞚，惊看翻身坠锦鞯。鸣佩纷趋天阙下，闻钟独卧晓窗前。平戎万里随龙驭，意气能无叹往年。
岁月如流水，蹉跎鬓渐霜。全家来上国，七载值三丧。白玉函归日，青山是故乡。双亲正丘首，孝义有辉光。
衡茅随力葺幽居，扫地焚香乐有馀。分食时能下檐鹊，作洲常悔诳池鱼。游归又失相寻客，睡起重开未了书。袖手悠然便终日，不辞世俗笑迂疏。
太一天坛天柱西，垂萝为幌石为梯。前登灵境青霄绝，下视人间白日低。松籁万声和管磐，丹光五色杂虹蜺。春山一入寻无路，鸟响烟深水满溪。
雨罢新花明晓日，竹阴琐碎错黄金。墙头过尽双飞蝶，叶底巧啼何处禽。玉女洗妆匀浅淡，老龙脱箨著青深。柔姿敢并高标立，直节时容粉面侵。爱客分明莫来折，坐舆径造不妨寻。桃花落后春事已，唯有清风满竹林。
浪起逐高情，湖边感壮行。死生谁为解，先死是先生。
诵熟神农本草经，夜深猿鹤亦潜听。世间三百来般药，用著医人尽有灵。
寒空孤鸟度，落日一僧归。近寺路闻梵，出郊风满衣。步摇瓶浪起，盂戛磬声微。还坐栖禅所，荒山月照扉。
飞流界桂道，深林昌兰术。
检点游装问有无，欲呼双鹿驾柴车。一椽傍水留新句，几担移家只旧书。
来为荆楚使，爱览洞庭湖。一水天高下，诸方地有无。行舟随鸟尽，飞阁带云孤。忧乐平生志，阴晴任尔殊。
两堤马头高作山，两津车路深成谷。截川夭矫暮虹背，排浪参差动蚿足。七牛蹴河犹怒目，一牛从能往不复。借牛使河此圣时，强饮不须求马玉。
羽渊饮血黄熊化，庞狐九尾涂山嫁。天遣真王出石纽，浊流倒撞天河下。八年疏瀹肇启谁，崇伯有子天为悲。大费朝发烈山焰，庚辰夜走巫支祁。岳麓碑成专阃寄，股胫无毛不告瘁。荆扬稻稌桑土蚕，一凿龙门开美利。西门邺令锄奸狙，绵钱十万穿漕渠。二千年来故道徙，遂令淮海悲其鱼。汉家永平二渠酾，依然曲直一千里。惜哉故事不允终，修筑金堤计方轨。吁嗟乎千秋万岁颂神禹，九载勤劳作怨府。云何师鲧不受诛，我为崇伯呼天告冤苦。
鳣堂心醉经，精神应满腹。温饱非所志，饮食不以目。说诗称解颐，善问待攻木。颇愁百斛量，孔庭惟立独。俎豆答卫问，筐瓷欠邹漉。曾子非养口，漆园且尊足。时于清夜分，酌以翠勺绿。聊浇磊磈胸，不废吾伊读。每篇亦作句，如对纪书竹。相逢盖初倾，一别桑重沃。融尊惭坐满，鲁馈疏拜仆。卫生不自宝，抑首亲患玉。囊无谀墓金，米乏佳传斛。厨烟爨人凊，蔬课园夫督。粟瓶收秫田，黍酿用阴曲。解同杜陵襟，期醉昌黎菊。赤手当缚菟，白眼谩嗔俗。庄虚左氏宴，觞肯西子属。酒债负寻常，会期遭百六。要须中圣贤，庶以展伯叔。醉入无功乡，醒岂屈原族。岸帻一笑粲，共赋醽酒醁。
去年妻子对同欢，今日秋阴客舍寒。不是清光不相照，照来孤影托谁看。
西猋捲黄云，白昼扬氛埃。天地一为变，登高望边陲。羌独无良人，胡为久徘徊。念彼邻家妇，掩涕向予哀。红粉怜青春，征衣手自裁。裁就寄沙场，常忧游冶猜。猜则从他猜，中情谁与回。不学白头媪，年年守空帏。
枫落河梁野水秋。澹烟衰草接郊丘。醉眠小坞黄茅店，梦倚高城赤叶楼。天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。秋入蒹葭小雁行。参差飞堕水云乡。直须银甲供春笋，且滴糟床覆羽觞。风压幕，月侵廊。江南江北夜茫茫。悬知上马啼鹃梦，一夜惊飞宝鸭香。
汉?变秦石，中郎实云祖。浑浑元气运，生意蓄未吐。钟梁已小变，唐遂失其武。迨元数公起，精妙可追古。凤翥与鸾翔，烂然照中土。老成既凋谢，来者或未睹。纷纷欲争高，往往背前矩。峭刻少浑成，痴肥乏筋膂。收敛类畏缩，轩张或伤怒。规矩事模仿，又若优孟舞。汪君忽杰立，落笔蔡为主。见此神骨全，真若古钟吕。美玉出荆璞，明珠还合浦。况当文物新，制作方并举。纪常勒钟鼎，封岱禅梁甫。大书与特书，执笔当俟子。具兹华国文，名已登天府。
荻篱茅屋柯山下，卖饼归来也作冬。不见长安竞时节，车如流水马如龙。五更人语起江城，歌笑喧喧天欲明。酌酒寿君但一醉，百年珍重是人情。
借地安樵爨，秋烟满桂丛。祸因贫贱少，诗到乱离工。有妹音徽隔，诸儿起卧同。数畦乌口稻，满待熟天风。
五色旗飘古象坊。马龙车水忒匆忙。为言军国费平章。遗恨那堪重记取，空闻揖让说黄唐。议郎终是怕儿郎。
田里三年两旱乾，茅檐十室九饥寒。慇勤此日无他事，好把斯民子样看。
非卿桥不立，谁是杜武库。下浦未更新，过者几惊顾。月卿派天河，星桥叹谁可。如彼行道人，病责涉在我。迈古大夫名，后成大前造。千崖秋气高，落成偕父老。江湖道四达，坎险横危机。一旦席上遇，惠大政岂非。乾易以知险，履坦期同跻。誓彼不复过，一笑驷马题。临渊似平陆，徐行若安土。推此以扶颠，屹然中流柱。长才二百尺，婉若千里隔。天下悦出涂，旁午任行客。规自赵日久，成令方能之。救溺由己溺，信惟君子知。指麾谈笑间，朗若月出云。放之准四海，经济要属君。成须千年固，钜石不可摧。惟君心如石，乃是为梁材。盘龙友龙成，山与岩峻峙。今如添卧龙，壮观萃于是。事难处如易，役大办若细。才力运有馀，大川更谁济。往来欲休息，亦可乐自然。上观云飞鸟，下看鱼泳川。亭若龙两翼，欲跃胜高空。济人几千百，绪馀不言功。
分拙多感激，久游遵长途。经过湘水源，怀古方踟蹰。旧称楚灵均，此处殒忠躯。侧聆故老言，遂得旌贤愚。名参君子场，行为小人儒。骚文衒贞亮，体物情崎岖。三黜有愠色，即非贤哲模。五十爵高秩，谬膺从大夫。胸襟积忧愁，容鬓复彫枯。死为不吊鬼，生作猜谤徒。吟泽洁其身，忠节宁见输。怀沙灭其性，孝行焉能俱。且闻善称君，一何善自殊。且闻过称己，一何过不渝。悠哉风土人，角黍投川隅。相传历千祀，哀悼延八区。如今圣明朝，养育无羁孤。君臣逸雍熙，德化盈纷敷。巾车徇前侣，白日犹昆吾。寄君臣子心，戒此真良图。
玉河桥畔柳疏疏，最是离情不自如。同调十年怀旧雨，归装一束只残书。镫红酒绿围炉后，花落莺啼拨棹初。回首上林人衮衮，马头尘起拂金鱼。
并娥剪素镂秋水，兰燄传春破瑶蕊。粉屏射蜡摇珠光，的历冰魂广寒里。严城画角声咿咿，羲驭渐轧搏桑枝。芳心暗逐烟烬落，玉凫咮冷沉烟薄。
雀台三五日，弦吹似佳期。况复西陵晚，松风吹穗帷。危弦断复续，妾心伤此时。谁言留客袂，还掩望陵悲。
峨峨乌目山，曾临贵侯宅。重房昔珠翠，峻宇焕金碧。泉激晨霞明，松摇暮云白。宜尔山中人，日轮自朝夕。圆旨探双林，卮言发南华。万里归一空，谁云正非邪。门影摇青松，曾回贵侯车。犹遗数层塔，岌岌凌飞霞。三昧游深慈，结宇依苍崖。猛虎伏嵬阁，拔箭非忘骸。穷兽虽覆车，危雀犹投怀。况我见已志，而彼犹其侪。白龙斗巍峰，长涧落千尺。灵泉应奇踪，高连暮云碧。寒影凌苍崖，清流动危石。八月苗正枯，犹能变甘泽。妙理悟三伊，巍巍抗奇节。千尺岩下松，萧然独凌雪。珠影虽青黄，月轮岂圆阙。危石扬寒泉，至今伴清绝。妙义传天台，迷云净如扫。初终虽五时，修短自三草。结隐非此峰，获藏亦珍宝。秋来月正圆，独照松已老。碧潭发幽石，萧洒无纤尘。寒光湛秋月，有物难比伦。离钩况无鱼，千尺徒垂纶。到此心已空，何用濯吾缨。大声扣洪钟，万里来彤庭。鸟闲楼影重，星淡云气清。馀响绕岩壑，林叶如回惊。有客发深省，尘耳非谩倾。
园林十亩馀，此邦人推甲。匝谷筼筜净，循沼芙蓉夹。波暖游鱼乐，机忘飞鸥狎。剧谈互挥麈，曲栏凭斗鸭。棋仙俱自负，国手未许插。酒胆各称雄，觥船不留呷。半酣索分吟，韵严苦才乏。枯肠搜欲断，险字终难压。阁笔视诸公，词源羡流峡。
信步北城坡，忘却坡上雪。不知孟浩然，寻梅有何说。
白布裙襦退士装，短篱幽径独相羊。莎根蟋蟀催秋候，稗穗蜻蜓立晚凉。屈子所悲人尽醉，郦生常谓我非狂。知心赖有青天在，又炷中庭一夕香。
有诏曾求魏仲先，草堂飞鹤避茶烟。晚营馁鬼今何限，弱冠诗名六十年。
鞠族多异姿，幽人好佳色。年年我有秋，寄兴在篱侧。凄风风始馨，凝霜霜作魄。剪苗资勤灌，迸蕊务细摘。忽然吐殊妙，谁信出心得。白黄诚高清，绀紫尤奇特。一时美所钟，未免爱而溺。君能轻世事，正赖有菊癖。菊亦何负君，何云奈岑寂。惟菊有骚心，对菊宜自醉。看君留菊影，画手远不逮。渊明魂难起，菊意谁能会？萧萧天地秋，独秀霜风外。海滨菊最盛，种类极繁碎。时事莫挂口，刻意徇所爱。可怜才未尽，哀怨出天籁。馀生依草木，聊复娱万岁。
东风微破野梅心，著骨清香已不禁。绿刺一尖双莟子，错书小字带悬针。带雪虽奇祗粉妆，酣晴别是好风光。却缘白日青天里，照得花明暖得香。
水玉争传裹绛纱，天涯稀见漫相誇。于人暂得消怀抱，似我那堪挂齿牙。梦里几曾移汉苑，镜中何处觅潘车。应知岭外原无树，认得清甜遍海涯。
已远孤村北，还过邃壑南。云峰腾峻岭，天影浸空潭。入世情何淡，看山性颇贪。几时沾薄俸，归去觅烟岚。
君向江湖领一麾，亲欢自与宿心期。腰间紫绶新光彩，都内青钱厚宠私。厩吏莫催乘传去，诏恩方许戌瓜时。碧澜堂上青山下，烂醉寻春亦未迟。
霜籁入枯桐。山压江城秀蔼浓。谁著夜光松竹里，玲珑。十丈冰花射好风。物外蕊珠宫。几缕明霞玉镜中。银浪三江都一吸，春融。晓病眉尖翠扫空。
一自游燕倦，尘风日月征。炎凉怪经眼，寒温解撄情。已知鼠腹俭，胡然蜗角争。慎兹藏朴素，巧拙非所衡。
山黑天仍雪，江寒梅未花。昔年宾国日，几醉上林霞。勇退寻归棹，甘心理钓槎。如何青布袜，未得踏溪沙。
短笛轻舟水满汀，白云青草树冥冥。秋风一曲沧浪调，不是关山月下听。
停舟访林壑，猿鸟若为群。秋色西湖水，前朝处士坟。山含三竺雨，柳带六桥云。千古遗踪在，梅花梦见君。
惟公治迹峤之南，增秩颁金出帝佥。蛮獠望风安畛域，城闉兴筑赖韬钤。恩行稚耋增和乐，令下奸豪尽伏潜。抚俗上宽当宁念，扬风深副远民瞻。潮阳鳄去因诚祷，合浦珠还表性廉。五岭盛传威德著，九天俄下诏书严。紫宸入觐输忠谠，青琐归来发滞淹。謇謇去为中国使，皇皇宁许外夷觇。河冰日度疑铺玉，朔雪时逢类撒盐。持节塞垣先正席，过涂溪馆尽穷阎。光华不辱熙朝命，诽讪因知黠虏憸。去路冬迎风若箭，还朝春早月如镰。论勋已出庭臣右，得礼应须史笔添。赐对预陈官政致，称褒亲被德音恬。天人密语依旒冕，风日微和满扇帘。得请乡州心且适，暂违黼座义无嫌。都门客况千钟饯，禁掖诗仍二府兼。巨舰解维桃浪紧，高楼夹岸柳丝纤。经途驻节频开旆，密宴喷香似展奁。会友樽罍醅泼蚁，渡淮诗什砚磨蟾。居常志气惟中立，虽久淹徊肯附炎。夜泊每窥渔父火，晓行遥认酒家帘。吴江橘柚津偏美，茂苑鲈莼味正甜。上冢朋从空里巷，过家车马拥门檐。邻邦饷劳迎旌棨，乐榭歌欢散綵缣。渡越一潮催叠鼓，去杭千骑拥行襜。抑强抚弱恩先被，宣化承流泽下沾。鉴水渔樵随业乐，秦山草木尽仁渐。想经岁月须膺召，纵有蓍龟不在占。屡寄诗筒追故事，亲挥墨宝见劳谦。冰清气谊同初淡，胶固情怀未比粘。何日西归容迓礼，莫辞吟醉夜厌厌。
主人将去菊初栽，落尽黄花去却回。到得明年官又满，不知谁见此花开。
英雄扪虱穷无路，孺子驱鸡哶有声。番语风行师道替，宝书日堕士名经。国民滴滴偿赔款，海贼堂堂遣统兵。洵是上天开异局，朝章莫议倒施行。
不爱纷华爱寂寥，松风竹月共萧萧。因随野鹤过三径，每对江鸥洗一瓢。无复尘埃沾短褐，尚思烟水泛归桡。道人肯与羲之友，飞锡重来莫待招。
银烛春光玉雪霄，翠帘歌管思寥寥。罗浮洞里花如织，谁立寒香背小桥。
万物有荣瘁，修途多险虞。枥上曾称骏，辕下反为驹。哀鸣望顾盼，主人恩不殊。不覂骐骥驾，乃与驽蹇俱。流沙千万里，秋风苜蓿枯。梦想燕然山，追逐大将符。皮相亦何凭，骨立亦何图。傥再赐鞭策，犹堪任驰驱。
破壁原来未有墙，天魔杀尽又空王。历朝诗话搜罗遍，不见秋灯夜吐芒。
高牙拂云车带雨，清晓西州气成雾。玉麟堂上少文书，白鹭亭前多杖屦。古来此地一都会，城郭楼台尽非故。落日曚昽江北山，断烟髣髴新亭路。神州岂但夷甫责，西风更有元规污。是中端的得长城，正自不能堪短簿。戏马频从九日游，南楼许共诸君住。眼前突兀坡老碑，醉里吟哦谪仙句。只今蕙帐怨猿鹤，想见齐盟忆鸥鹭。淮南四月蚕麦熟，宫阙山河烦卧护。了知此意诚能驯，未许寻公遂初赋。
燕子矶边潮夜生。凤凰台畔柳春晴。双鬟低按小秦筝。重来南国梅初落，半入凉州月正明。行人何事又关情。
乾坤何处着閒人，松菊归来日转亲。投刺尚馀方外友，著书赢得自由身。寻常志士能轻世，岂有高贤不奈贫。只恐东山时望切，未容泉石久沈沦。
乡路三百里，独归衣正单。凉风紫洲水，斜月白沙滩。灯火期方远，关山岁欲阑。倚门应望汝，莫慢驻征鞍。
有酒何须富，无车却好行。眼中长得句，身外岂关情。远岭寒逾瘦，乾枫落更声。好怀非自閟，且道向谁倾。
一门亲贵人称羡，宋玉高唐结主欢。几见司农轻授受，乃知裙带胜衣冠。
客行何仓皇，挽衣问消息。答云避寇初，元戎先我出。峨峨宜春台，烈火半天赤。双龙蓄云雨，不救烟焰赫。城中千万家，大半歼锋镝。前者见令弟，少髭而白皙。语语达人情，谋身岂云失。间道苟无虞，生死候明日。仓卒弃吾儿，君弟我何及。挥手谢客行，奋飞恨无翼。复恐老亲闻，黄昏掩残泣。
灵峰俯招人，老惫久乃至。荒荒墓旁庐，去住自移世。拂拭网丝榻，敢忘鼠衔泪。暝色接江海，渺然一身寄。缺月生楼头，光浮万松气。浸入苍烟窟，变灭荡层吹。野水出蛙声，共我肝肠沸。环环众壑影，漾漾孤灯味。竹丛把茗碗，露下湿秋思。窥廊夔魅空，冷抱星辰睡。
笑倚长松咏晚台，三三两两共无怀。人间紫府千回梦，我共黄云一路来。鹿洞当年寻李勃，鹅湖今日想东莱。将军夜半还能饮，欲引东溟入酒杯。
多少楼台好风月，乐声香气更无空。
埋头终岁亲文史，春去秋来总不知。人人都赞是良师，还自耻，白首一书痴。
东风半绿官圩草，西日遥红别岸山。
月中有奇树，百丈何茏璁。岁年等蟠桃，樛结扶桑同。下垂白玉苞，上发黄金丛。翘翘最高枝，花色赪霞红。我昔至其所，顾眄迷仙踪。高攀不可及，屈折聊相从。归来抱馀馥，气韵归鸿蒙。一登阊阖门，再致昆崙峰。芬敷及朝槿，断谢随秋蓬。至今怀袖间，敛缩心冲冲。有美青云彦，飞策凌虚空。逍遥广庭晏，彳亍嫦娥宫。含咀玉杵霜，披拂纤阿风。手持斫月斧，气吐经天虹。奋掇连根株，五色俱收笼。拔茆采葑菲，类举无遗功。愿子即长路，吾行已途穷。
麟阁功成鬓未苍。衮衣故里且徜徉。壮猷出自周方叔，辟谷归仍汉子房。业就只身扶社稷，名流千载在旂常。闺中难老称人瑞，庭际新枝尽国香。彩笔惟将文作苑，绿尊聊拟醉为乡。初筵启处秋光好，况复东篱正晚芳。
九重春色浮金辇，柳亸雕檐昼阴转。阁门无事简书稀，朝下三郎幸南苑。仗底微风拂赭黄，熏炉别殿送天香。昭容婉娈翠娥黛，内史委蛇宫锦囊。飘飘野老来何许，赐坐从容陪宴语。卦气初生石鼎丹，清风自是蓬壶侣。奚童忽启文书箱，白骡随地走如羊。金华不识紫烟客，那得化石初平方。骊山未起朝元阁，谁遣御前方伎作。招邀青鸟天际来，勾引霓裳月中落。渔阳铁骑战尘生，云栈萦纡路不平。此时安得仙翁术，化作潼关百万兵。
碧沚堂前瞰水官，只应唤作玉壶看。颇闻秩秩玳筵展，莫遣匆匆银烛残。酒付别肠宁怕窄，诗由广舌不忧乾。老夫孤坐三更月，欲往从之良独难。
雨深梁月藏辉，故人忽堕巴山里。欢然共展，怀中新句，连呼倦矣。丛桂空吟，野猿应笑，耳尘难洗。向长亭短驿，风轮雾盖，来还去，情何似。爷屋司农无计，漫招邀、琼筵高会。夷吾九府，计然七策，徒传纸贵。万纬千经，可怜都换，长沙哀涕。怅梦回晓帐，离愁渺渺，恰双鱼至。
骤雨暮不止，轰雷昨夜奔。炎蒸三伏破，风雾二仪昏。款客深投辖，宽愁细倒尊。秦川与楚塞，留滞两乡魂。
大船为舍小为舆，阡陌交通水上居。满眼虹霓廛市客，怪他人世可樵渔。
玉鞭在手眼迷离，是写芭蕉怪石时。供作丹徒书院谱，世间只有米颠知。
大士何年至，禅房此净居。长留仙掌在，定是散花馀。具体同西华，骈枝出太虚。参差霞色映，君爱削葱疏。
可有安身处。更谁何、千金市骏，草庐一顾。富贵功名堪弃置，难断情缘一缕。倘后且、重提杨素。红拂有灵应懊悔，惯荒唐、朝暮行云雨。平添我，愁无数。于今一律归黄土。待回头、风流尽歇，夕阳如故。纵有英雄能偶辨，对影山鸡自舞。已觉得、身移数主。地下香君如可起，合情航、别向眉楼渡。询佛子，休嗔怒。
白雪停阴冈，丹华耀阳林。何必丝与竹，山水有清音。
雉堞亭亭倚翠微，高楼袅袅弄清晖。共邀嘉客扶筇杖，骤喜凉风振羽衣。过雨山川颜色好，投林鸟雀噪声稀。月摇翠浪明珠碎，云满金波破镜飞。雄辨琅琅如落屑，新诗句句似连玑。自怜性僻耽幽寂，却恨匆匆便赋归。
荡子秋未还，双蛾敛寒翠。微步入莲宫，谁知此中意。修廊行复怯，风吹合欢带。小立避游人，佯对香炉拜。
惘惘有不甘，人生极苦相。世缘所缚絷，窘若鲜在盎。傥有脱鼻时，哀哉此属纩。避地逃空虚，忧来辄知向。烦冤彻毛里，山川不能障。名宾何与天，分寸未借让。绘事三十年，未极志所尚。年来逢乱离，杜门尤怏怏。我归当去冬，强步犹过访。神形已支离，愤世气逾伉。画师多享年，冀接汤戴行。世短数亦奇，意气随敛葬。寂寞身后事，酬君涕一放。
半日山行底路涂，欲炊无店籴无珠。旋将白石支燃鼎，却展青油当野庐。一望平田皆沃壤，只生枯苇与寒芦。风餐露宿何亏我，玉馔琼楼合属渠。
长恨古人少，斯人今古人。二难俱益友，两载觉情亲。世态深难测，心期久益真。相看俱半百，此别倍酸辛。
两人一百岁，共饮三十杯。双花夹苍桧，夭桃倚晴台。白团燕山雪，红注天台醅。振鹭拟高下，游蜂谢徘徊。昂首冠接䍦，捧心舞毰毸。残日凝馀霞，回风起轻雷。不念影寂寂，但惜光皑皑。珠衣点缀灭，粟尺弥缝裁。团团妆奁巧，宛转寒纹回。香深妒紫檀，色靓羞苍苔。幸兹艳阳盛，不以尘土摧。凡卉工后先，孤根静栽培。玩芳悟观象，撷英审抡材。輘轹青紫场，躏藉锦绣堆。高羞折腰柳，逸亚横枝梅。殷勤识花意，浩荡为我开。殿庐龙光动，琐窗驹影催。相迎复相恨，欲去还相陪。停云俨若思，落月寒如灰。当歌愿秉烛，渴吻惊耻罍。
家住燕山北，官居紫淦浔。三年惟饮水，永日祗弹琴。政体吾皇意，天知令尹心。行看书上考，入觐五云深。
白露横江面，凉飙起林樾。孤唱无与酬，垂纶钓明月。
为爱溪山好，无人只自看。万峰青不断，三月雪犹寒。乳鹿藏深树，飞凫过远滩。兴来谁与晤，长啸碧云端。经旬不出户，春草任萋萋。谷静有猿啸，山深无马蹄。岩悬泉竞落，云碍路应迷。道者何多事，栽桃亦满溪。底事消閒日，衡茅适性灵。引泉通药坞，滴露写茶经。野鸟分中食，岩花落净瓶。最怜秋雨后，洗出数峰青。石径久延伫，还期逋客过。林深秋气早，山静月明多。胜事杳难说，幽怀其奈何。所思不可见，孤磬出烟萝。老衲时耕稼，为居近给园。茅茨十亩地，烟火数家村。野饭炊晨熟，溪舂入夜喧。寻常牧牛去，应不犯苗根。
我来衡山下，古梵见老柏。森然星野分，亶有神明力。风霜饱更练，雨露富培埴。岳灵共长久，造化与消息。本盛柯叶茂，夫岂一朝积。中断寻复续，生意仁一脉。亦由功万世，何止祚四百。五子叹将否，一旅少康出。此殆皇天意，髣髴留禹迹。倚为赤帝佐，正此苍官色。存古追蠡在，比休玄圭锡。稽首千万年，五丁谨封植。
壁立千峰不可攀，悬藤垂绠到人间。僧祇茧足多年力，记室科头尽日闲。开槛时临飞鸟背，扶筇定傍夕阳还。随缘且就支公乐，何处高风为买山。
吾家何所有，满地是苍苔。短褐朝回著，闲门客到开。黄精充果实，白薤助羹杯。澹薄长娱此，交亲莫见咍。
红罗綷䌨不胜春，昨夜承恩雨露新。行过桂宫休却扇，怕教愁杀尹夫人。
紫马仙人跨白犀，翻经台映钓鱼矶。千年老树风雷坼，独有红泉洗断碑。
瀛洲亭畔静阶除，匼匝槐枝亚碧虚。池面轻风迎散帙，檐牙初日照幡书。共知定本推前辈，未敢传钞付小胥。东观从容参典校，騊駼载笔愧庸疏。栖尘帘阁喜新除，秘册骈罗几席虚。周室职方传旧志，汉家年表效横书。要从鞮鞻增图籍，岂为华离问史胥。理罢缥签方永昼，垂鞭归拂晚风疏。
芙蓉叶上雨潇潇，一盏残灯照寂寥。久客不堪乡思苦，谁家儿女又吹箫。洞箫吹彻思悠悠，云散江天月满楼。倚遍阑干风露冷，数声孤雁落沧洲。
白石岩前湖水春，湖边旧境有清尘。欲追谢守行田意，今古同忧是长人。
天边青鸟逝，海上白鸥驯。王济非痴叔，陶潜岂醉人。得官须报国，可隐即逃秦。身事盖棺定，挑灯看剑频。
西来赴调合关繻，黄绶风尘厌九衢。祖席且同开口笑，公庭未免折腰趋。长安车马偏欺客，鲁国衣冠肯戏儒。共忆故园归计晚，旧游烟树隔重湖。
嘤嘤鸟鸣如客情，行行柳眼向人青。投心旧友春成物，汲水前溪月下瓶。
我身多病病犹清，我心自磨磨日瑩。愧不当年学长生，无多髭发白玄争。竟日诗骚作性情，古圣今豪纷送迎。千秋百代共华菁，左屈班扬或弟兄。馀子人閒孰挂晴，一丘一壑取次评。水际山巅觅异英，天地大文繇我明。高怀出世世缘轻，霜管悬秋秋露盈。泼墨如闻风雨声。长吟欲令鬼神惊。忆昔枵中漫登瀛，少年狂气逼公卿。低头十载自煎烹，典属衡文百务并。神州天步忽欹倾，疾风寒岁表霜茎。日毂东来诏我擎。西方可望不可瞠。涯角悠悠驾鳄鲸，九死丹心一片晶。天意还存靡鬲萌。秋飔一夜止笳横。举目高雷出汉旌。万驱齐压五羊城。谁鞭老骥侧坡行。矫首趋风不问程。虽然碌碌以人成。不重虚功重夙盟，东海犹怜精卫诚。方寸何难较五丁。千古终依方寸衡，文章得失岂虚名。我歌此曲达深更，邻鸡拍拍为余鸣。
摇落吾徒道日非，疏情应与世相违。喜看侠客芙蓉剑，学制骚人薜荔衣。已分青毡甘懒慢，何妨白眼看轻肥。栖迟燕市悲今昔，易水萧萧木叶飞。
罪大昔来谪，恩宽今许归。碧斋还泛泛，翠阁已依依。箫鼓转山曲，旌旗摇夕晖。馀霞方散乱，倦鸟亦归飞。颇悟邯郸梦，还寻莱子衣。耄倪嗟得去，朋友惜相违。讵有甘棠爱，徒知蘧玉非。劳生成底事，归老钓鱼矶。
共醉春风且放情，白云无定若浮名。好花开落寻常事，遮莫黄鹂不住声。
觅巧了不可，得拙从何来。打破沙盆一问，狂子因此眼开。弄巧成拙，为蛇画足。何况头上安头，屋下盖屋。毕竟巧者有馀，拙者不足。
画閤围香里，明窗宴坐中。兵符不须篆，丹转药炉红。管领神仙侣，追陪山长家。往来惟意适，歌舞对年华。黍筒小费名田课，昌歜多浮乐圣杯。笑倩艾人看外户，北窗深处咏归来。
行李萧条去路漫，东风连日又添寒。客途冷暖谁知惜，欲写鱼书下笔难。
风声不多雨声多，汹汹晓衾闻浪波。恰似秋眠隐静寺，玉霄泉从床下过。
举息冥方所，徒称宋地僧。百年应自掷，一饭若为凭。风暖斗山鹊，烟消露石棱。分甘云水共，终日任腾腾。
融融风日杂花开，一雨凋残满绿苔。倘有红妆来拾翠，无端蝴蝶斗飞来。
花神那作世间香，狂蝶游蜂暗断肠。不是朱颜向人吝，耻随桃李倚门墙。韬藏馥郁保天真，珍重芳姿肯殢人。莫道清高便无韵，春来谁是解全身。
满树棕花满径松，解鞍才是暝楼钟。上方月白山云静，看见东南一两峰。
菰蒲出没风波际，雁鸭飞鸣雾雨中。应为高人爱吴越，故于齐鲁作南风。
应怜膝上欲鸣琴，弹到灵渊满杀音。铜臭穷涂横血泪，书香浊世护青衿。海天接处三生石，烟草灰中一片心。幸得年时聆法者，回头更向老夫吟。
含笑初无巧笑容，未知名字复谁从。尔今顾有嫣然状，不笑春风却笑冬。
宦途漂荡似浮萍，又到棠阴邵伯城。亲老转添衰鬓白，妻儿犹免智囊生。状元馆谷如无倦，副使量移岂系程。吾道不拘官冷暖，唯君应合出郊迎。
松声听罢独看云，华隐楼中控鹤身。治国神方难自献，祗将本草语时人。
瘴云岚雨几时归，应把周南视九夷。旧说鬼神惊落笔，新传狐兔骇搴旗。韶江石老箫音在，庾岭梅残驿使迟。自古朱弦清庙具，莫贪鹏海看天池。
壮岁悟修性，磨砻谢圭角。堕身尘网中，意气翔寥廓。动遭白眼观，罕识黄金诺。圣贤皆吾心，所读真糟粕。妙处谁与语，此道今萧索。西施及嫫母，本身非美恶。掩关学宴坐，浩气合冲漠。身世鸿毛轻，利名蝉翼薄。兀兀寡知音，头童齿将豁。向未得良友，杯酒屡同酌。见我辄倾倒，清音听明铎。马队骧天骥，鸡群昂野鹤。新诗续风骚，久矣无此作。词锋敏而锐，百献敢一酢。愿君偃戈矛，使我坚城郭。中虚道自来，大信本不约。养兹百鍊金，劫火难销铄。心法两俱忘，无解亦无缚。参乎一以贯，回也不改乐。富贵何足云，侯门空赭垩。
望栏外远天衰草，无限芳菲，一时销歇。人去楼空，乍逢归燕对悲咽。昔年闲恨，而今别、痴怀更切。大好秋光无人管，伤心时节。凄绝。旅愁难诉处，羞与暮云亲说。愁多恨少，又分与、西风黄叶。问斜阳底事悤悤，便了却、一天秋色。断霞无奈多情，留照晚山明灭。
花天酒地广场开，会见群商载宝来。在昔居民安井里，于今官府起楼台。鸾刀缕切朝传膳，蜡烛千行夜举杯。醉死梦生人不醒，旁观何用泪盈腮。
扶胥江口祝融宫，积水茫茫吐日红。十里缃枝连黛叶，朝来一望海霞同。
君门九重闭，中有天泉池。可怜双白鹤，飞下碧松枝。吹楼多清管，鸣舞共差池。常欲万里去，怀恩终在斯。
黄叶秋风稻蟹肥。鹭鸶晒翅立渔矶。山翠湿，野花低。沽酒归来月满衣。
郑生风骨岂超尘，水府能逢解佩人。青鸟去来烟漠漠，渚兰汀芷自含颦。
日暮浮云尽，瑶空湛虚明。北辰俨中居，列宿环四营。搀抢既不动，彗孛亦潜精。朗月行中街，垂辉彻洞冥。感此念畴昔，忽如初梦醒。泠然遂忘寐，整冠候鸡鸣。
琼岛岧峣内苑西，斓斑绮石甃清漪。御床不许红尘到，黄幔长教窣地垂。
炙手权门似可羞，联翩宜作赤松游。花逢消恨本无恨，草对忘忧自不忧。拂榻禅窗蠲俗虑，挥犀虚室论嘉猷。支郎况颇能诗话，涤濯吟魂为少留。
窣地潜窥近画阑。玉人心性得应难。全身今日付郎看。倚处暗听莺语怯，携来私讶玉纤寒。莫教人事更摧残。
五十犹无闻，自分今生毕。平生读书史，慨然慕古昔。遐哉汉唐威，八荒咸震慑。踰澥摄穷岛，大小归版籍。南海贡明珠，肃慎楛矢集。天马大宛来，巨象缅甸出。异物难悉数，焜耀输京邑。荡荡武帝勋，煌煌太宗业。卫霍实佐命，苏李助挞伐。赫赫照青简，堂堂朝万国。郁郁二千年，四顾犹帖帖。熊熊康雍际，济济乾嘉日。持较汉唐始，亦自有壮色。得为中国人，体面尊无极。迨我有生初，此道已衰歇。虾夷犯王师，海军书败绩。四陬生藐心，纷然遂离析。如日益沉沦，暝然长夜黑。哀我炎黄冑，何能免及溺。幸逢英豪兴，共仰拯援力。八年苦攘战，复我旧邦物。朗然天宇清，此功同开辟。胡乃蛮夷长，犹敢肆轻忽。西南山崖间，侨胞惨流血。大国有洪度，小儒愤所切。踟蹰搔白首，毫发无裨益。此生长已矣，此怀莫重述。有愿待来生，一一补我阙。十三卒诗书，十五学骑射。二十为大将，年少尤白皙。裘带羊祜俦，顾盼公瑾埒。马前揖宾朋，马上讲经术。一声号令严，百万貔貅发。仁义行吊伐，王者师无敌。远布唐虞教，近绍汉唐烈。征诛嬗礼乐，干戈化玉帛。万国仍朝宗，棣杭密相接。流连叹无涯，华风靡不及。文明更远被，日月同出入。殊邦遣子弟，来学争负笈。太学跻多士，听讲烦重译。洋洋弦歌声，施及乎蛮貊。复睹汉唐盛，寤寐我心悦。大笑辞金印，高歌被短褐。归去事躬耕，终老在阡陌。
万丈游丝心不定。佛国仙山空泡影。人生原自要凄凉，春暮景。年时病。无奈衣轻愁绪重。天气恼人嫌昼永。试问春归谁饯送。江南江北起烟尘，风力猛。笳声动。落日无言天入梦。
典章文物一朝完，有子何忧霸业难。使阿坚生肉角，至今遗恨碧峰寒。
昔年三辅地，挥麈共谈天。一别风尘隔，相怀道路偏。握符分海甸，应宿耀星缠。喜尔书劳最，堪追汉吏贤。烽火边亭密，诛求里巷繁。抡才资保障，别利试盘根。远徼听舆颂，中朝得主恩。飞凫将万里，留滞愧同论。
一窗烟雨不除草。移家静藏深窈。东晋图书，南山杞菊，谁识幽居怀抱。疏阴未扫。叹乔木犹存，易分残照。慷慨悲歌，故人多向近来老。相逢何事欠早。爱吟心共苦，此意难表。野水无鸥，闲门断柳，不满清风一笑。荷衣制了。待寻壑经丘，溯云孤啸。学取渊明，抱琴归去好。
人言魏绛是边才，又见和戎使节回。赤手谢扶残局住，苍头突起异军来。推枰不管棋中劫，逃席先倾掌上杯。北戒山河自王气，花枝又傍战场开。
水穷山绝地偏幽，古殿丹青甗一丘。万里奔涛回片石，千年断岸压孤舟。吴天草绿春难尽，楚澨烟深客易愁。独树梅花空谷夜，潮声月色宿江楼。空岩香阁叩栖禅，坐见归禽没远天。钟度寒潮鼍峡外，帆移芳草鹭洲前。春江半是巴山雪，暮岭全迷楚泽烟。忽忆仙人换酒处，飘零今古一凄然。
香雾沉秋气，迷云捲暮天。金篦撩眼净，玉斧斲冰圆。无复霓裳舞，空歌水调篇。新亭偏得景，一醉岂无缘。
昆崙山势倚天嵬，弱水千年四下回。花开王母三桃树，云拥周王八骏来。蓬海城高十二楼，金银花发近仙洲。玉童赠与青藜杖，天女邀乘白鹿游。绿发双鬟白羽裳，?无人识自骑羊。宜时背痒寻仙侣，愿借麻姑指爪长。丹崖石壁渺冥冥，凰啸鸾歌狎广庭。王子吹笙应有待，相思遥寄赤松苓。玉树长攀有所思，仙人遥在海之湄。木公醉饮千钟酒，瑶姬齐唱万年词。
朝光瑞气满宫楼，一例珠帘不下钩。认得圣颜遥望见，香烟欲傍衮龙浮。
双燕旧巢安，吹落阑干红雪。相见小姨夫婿，喜团圆重说。醉蓬莱共万年欢，再莫轻离别。齐度凤笙一曲，上妆楼明月。
连山有桥梓，高出云汉表。清风时一吹，白日独不照。桥木已入云，寸朽良不少。梓木忽参天，材宜栋廊庙。桥梓遗远方，弃材天所诮。
君卿甘寂寞，长日闭门居。不入宰官室，谁知处士庐。案头君子甓，床上古人书。咫尺衡相望，何缘踪迹疏。
不为祁寒暂辍冬，肯移莲幕下芹宫。深青岂必从蓝出，美玉何烦就石砻。残雪五更侵几白，一灯深夜照书红。他年共赴长安召，正恐诸儒却诮通。
仙骨久已蜕，尚遗空石函。白云最深处，猿鹤情相谙。松花饥可飧，渴饮寒泉甘。招邀武夷君，清风资玄谈。
峰峦开一掌，朱槛几环延。佛地花分界，僧房竹引泉。五更楼下月，十里郭中烟。后塔耸亭后，前山横阁前。溪沙涵水静，涧石点苔鲜。好是呼猿久，西岩深响连。
我爱山中好，全无俗事牵。秋霜溪口树，春水渡头船。豆熟白鹇聚，花开锦雉眠。官闲僧舍近，棋罢又诗篇。
张仪舌，梁楚缺。严子足，富春缩。缩者还能伸，缺人先自辱。当年寸舌问妻存，此日两足加帝腹。终当持钓为客星，何事游谈师鬼谷。
命谷为愚谷曰愚，人心难似谷心虚。夫君若踏归愚路，坐断人间毁与誉。
青山淡伫半帘雨，碧树婵娟一院阴。醉舞狂歌前日事，微吟浅酌此时心。菊花尽晚秋有味，枫叶尚彊霜著林。万里故人关塞隔，宾鸿应有寄来音。
木球转处横身去，按住球时须款步。定场戏罢急翻身，莫来拦我球门路。五州管内人再来，无球可放莫生猜。朝来打鼓普请看，未见当年人斫牌。广南人自有佛性，试携此语辨邪正。岩岩象骨摩苍穹，凛凛四面生清风。
疏篱添异朵，纽缀几丝金。共羡黄裳色，宁知白雪心。搀梅疏弄影，傍竹细传音。此意陶潜会，无言抚素琴。
秋日平原看肉飞，千金市骨眼中稀。世间赖有丹青手，韩干丹青又已非。
稽山镜水毓诗僧，一让应堪敌四灵。綵笔辉辉扶佛日，紫衣落落验缁星。天晴蜃气连沧海，夜静鲸音彻洞庭。且咏白云三万顷，绝胜倾耳听风铃。
花筛月影夜沉沉，抚景伤情百感侵。君若有情魂莫散，梦中随我共谈心。茫茫哪个是知音，顿冷诗筒久废吟。一自子期身死后，从今不鼓伯牙琴。独自推敲独捧樽，思君无处不销魂。可能暗里来随我，月夕风晨再叙论。
世传诗赋重，名在独遗荣。去岁伤元辅，连年痛钜卿。朝恩葵志励，国典玉衡平。儒雅空兴叹，含毫感倍生。
重寻归径紫峰西，回首禅关路已迷。出岫云都随足起，衔山日正及肩低。溪桥断处撑双塔，烟树丛中卧一犁。不有阮孚千两屐，那能摩壁尽留题。
白石清泉映绿芜，竹居潇洒一尘无。客来谁与开笼鹤，人好吾方爱屋乌。隐迹未曾离畎亩，诗名早已遍江湖。将门书种当奇遇，志在行扬慕独孤。
今日风光定自佳，不寒不热恰清和。百年人世行乐耳，一岁春归奈老何。芍药晚花终是小，戎葵新莟许来多。俸钱自笑浑无用，祗合文江买钓蓑。
乱石田中寄孤本，亭亭不住凌虚引。欲以袈裟拂著来，一边碧玉无轻粉。
三年珍重感怜才，此别应须到夜台。中路相抛悲复愧，几时还望墓田来。
昔送滍阳去，今看槜李来。除书何日下，迁客未须哀。署里郎官旧，关东任侠才。白门江雁过，思尔数登台。
已向高天涌乱云，侵窗更带庾公尘。千林尽作飘萧意，一壑唯存落寞身。袅袅可堪临楚泽，悠悠难得梦吴莼。晚来且唤素心友，为解凄凉共玉醇。
共笑真儒是腐儒，英奇自昔困屠沽。学谈洙泗薪传鲜，剑说丰城侠气孤。险阻久经身跮踱，风尘数被鬼揶揄。不须进退嗟维谷，兴在高阳一酒徒。
默时说，说时默，佛祖妙机无法则。除非亲到此门中，棒头取正参方客。
买得山房数册诗，倚篷细读已移时。只贪眼底看冰玉，月上荷花更不知。
却假青腰女剪成，绿罗囊绽綵霞呈。谁怜不及黄花菊，只遇陶潜便得名。
落日海门下，钱塘潮正来。半江堆响雪，两岸起惊雷。倾刻银山合，奔腾白马回。夫差遗恨处，终乏霸王才。
代庖一例有瓜期，禄米经年愧滥糜！地僻炎荒容我拙，时逢旱虐累民饥！敢云讼狱心如镜，漫听讴歌口是碑。寄语四乡诸父老，能攻吾短即吾师！水土谁云近瘴乡，微躯到此幸康强。不胜繁任还无过，稍赋閒居却未妨。细雨润田新绿柳，好风吹起旧甘棠。吟诗请寄他时念，收贮城东古锦囊。踏雪征鸿作势飞，诸君携手尚依依。官如传舍随来去，人似从军听指挥。别后多情还递简，尊前有泪自沾衣。南塘水月清光好，不讳伤廉挹取归。贵生讲席许登临，学准条条费苦心。广坐衣冠忝俗吏，改弦琴瑟发新音。孤寒几辈无膏火，慷慨何人有橐金？三月春风惆怅甚，满城桃李未成阴！
起坐并汀花，空江月自华。一帆深夜渡，分月过前沙。
春来看山奚独后，佻狭少年岂不有。云山登眺本清事，今朝始逢知己友。共操小舸过西郊，抵岸芒鞋竞行走。群峰云拥怒猊攫，高松风撼长鲸吼。谩携仙子采乐筐，愿缩天人散花手。磴危苔滑侧身缘，力疲仰叹前无偶。翠微深处耸招提，殿宇虚明敞窗牖。到时少憩借禅床，老衲呼茶我需酒。一尊未罄起吟哦，任使流光换辰酉。乘兴去探法雨泉，蜿蜒泻出苍厓口。洄湍响激玉霄琳，舞沫逆洒山椒杻。谅兹幽胜天所畀，恣意饱观宁用趣。况皆无辱又无荣，故乡佳景耽宜久。讵因贬谪抱羁忧，全胜当年柳州柳。
月白风清身酒店，山遥路远手仇头。识知这个雪峰后，人不言愁我自愁。干校曾经天地秋，归从干校病添愁。相逢地下章夫子，知尔乾坤第几头。
冬夜寒且慄，孤灯爆环堵。中坐一小儒，呫哔良自苦。咽咽苍蝇声，思为鸿鹄举。问君何所如，苏秦学王诩。顶踵行济世，盍先剌其股。七雄因以争，大野纷羊虎。黑云蔽太空，白骨相撑拄。独向人主前，揖让摇圭组。方复笑穷巷，终身守训诂。箪食奔窭人，金珠竞王公。膻蚁还相慕，小大胡雌雄。窃钩干国禁，三晋为周容。得失如循环，君看塞上翁。方悟老氏贵，栖心在虚冲。陆生居吴中，郁为当世师。吐言如洪钟，奋翼比长离。声华绍父祖，出处关兴衰。戴渊投剑日，周处剌蛟时。自非君子者，斯人焉取斯。岁星为方朔，爰侍汉廷中。诙谐非谬理，讽谏怀至忠。西游见金母，东涉逢木公。归献天子寿，身与道相从。耻为入海客，荡漾无所终。仆本炎峤士，畴昔游幽燕。幽燕俨神都，宫阙与天连。青琐复金马，簪绂何蝉联。策骏上金台，抗手怀高贤。行行历黍谷，慷慨将谈天。南归三十载，此路空悠然。岂伊道里隔，苦寒不敢前。百年能几时，何不逍遥游。欲绝尘土迹，且居明月楼。高情属遥漠，延睇舒层丘。待我凌云翔，与子谈九州。信陵能折节，四体讵无骨。乐与毛薛游，中诚为之竭。天道直如弦，相逢且自前。昔为贵公子，今为被褐贤。天爵固恒在，龙性非尔便。墨翟造木鸢，三年乃能飞。梓庆齐七日，削鐻侔精微。从来绝世技，宁寂中自挥。至妙待孤赏，甘为庸俗讥。家本汉台边，且谈卢城事。晋代昔陵夷，循寇飘风至。黑云压城堞，白刃走官吏。赤流溢通衢，阴雨出魑魅。龙骧虽云廉，不镇兵戈气。虽有高墉登，射隼曾何利。遂使江干客，年年抆愁泪。我欲歌此曲，此曲辞未既。昔我思遐方，诘曲赴羊肠。猛虎嗥我前，山魈窥我旁。风沙乱耳目，荆棘牵衣裳。一行复九憩，中道正彷徨。积岁望歧路，潸然中自伤。焉知有云术，大鸟何翱翔。非逢羡门子，尘土空摧藏。君今从我游，一举横八荒。子羽不繇径，渡江能刺蛟。子房若妇人，椎秦翊汉朝。不为方有为，闇闇成昭昭。应龙不常信，危岑无长条。周公才至美，所贵乃不骄。秦王一四海，四海复不一。英雄各方起，使者分途出。坑儒虐黔首，奚止长城卒。大势已分离，犹然用权术。观其狂且愚，曷云保已物。独有桃花源，桑麻自森郁。崇冈生椅梧，阴谷繁荆棘。民降道已微，登庸皆邪慝。闻有猴而冠，亦见虎而翼。正道自悠然，多营转促逼。积丘畏蚁穴，朽厦繇蠹蚀。邈矣夔龙俦，天运良不测。赵璧羞燕石，宋人嘲卞和。两两不相下，涂人如之何。一真必一伪，较若千里多。时无哲后鉴，溟涬且同科。玄蝉抱木鸣，帝江审音声。清响殊口给，至聪非耳成。百足蚿不蹶，无形风常征。况乃含万象，玄机不可名。卷不盈一掬，舒之弥八纮。斯唯达士信，庸夫鲜不惊。西方金仙化，寂灭性长存。维摩有家室，乃入不二门。圣贤在忧济，于此未暇论。嗟彼猥鄙儒，讥驳徒嚣喧。操舟苦风浪，如何笑轮辕。儒术不自尽，如何谤世尊。东家桃李颜，日日登墙笑。西第宴歌钟，往来皆权要。北里习化居，青蚨走相召。谁识南山南，松风答长啸。炎汉昔中圮，伤哉巨滔天。浸淫及缙绅，冠履纷倒颠。诗书附瞋目，舆隶高比肩。逐臭沧海畔，攫金都市前。何意鹓与鸾，化为鹰与鹯。平生九鼎重，蜕弃如蛇蝉。遂满抢攘气，宁馀仁义田。空令独行士，愁望盈荒烟。濯濯严光濑，垂竿方洒然。
见井渴已止，投林心更欣。行方触炎热，坐觉远尘纷。谁满鹓鹭集，子犹麋鹿群。融州在何处，壁字带岩云。
郁嵂邻嵩少，仙人遗旧迹。苍翠薄青霄，烟霞烂白石。
花气炉烟总不同，噀青喷翠小窗风。中边故嗅浑无有，心迹相忘忽暗通。
大梁城中百万家，谁家沽酒为生涯。青帘白昼垂到地，书言美酒非为誇。座中多是江南客，卖茶贩盐为本业。自从伴着如花人，囊楮番番卷秋叶。日长不厌秦筝繁，夜阑不放清歌歇。箧里黄金索已无，朝来暮去情渐疏。秋风吹断高唐梦，但见阳台明月孤。昨日书来寄亲语，老病空床泪如雨。寄与佳儿促早归，何用离乡作商贾。市中卖得旧衣钱，独向黄河买去船。
蛩吟秋方来，鹤鸣夜参半。山中无历日，荣悴知节换。王君太多事，丝杪察昏旦。辛苦穷河源，把彼注罂罐。线溜来不停，会见白石烂。旁有减水壶，节水使之缓。傥无乘除法，巧历安得算。反求诸吾身，自有子午观。百刻呼吸调，勿使魂去干。冤哉张寿王，课最密于汉。信史不足徵，徒兴千载叹。抱筹付木仙，试判此公案。
天留宰辅侍宸旒。开史局、庆重游。信綵笔花生，白云篇净，尘断境偏幽。伫待玉人来也，熙帝载喜，起入赓酬。千古堪传盛节，四民满听歌讴。元寮黑发讵容休。试抬头。看海阔天高，鹏抟鲲运，襟度许悠悠。那须个、兴风使浪，皮里著阳秋。藉好上林晴日，载醪随处停辀。
路岐何渺邈，在客易蹉跎。却是去家远，因循住日多。几看春草绿，又见塞鸿过。未有进身处，忍教抛薜萝。
祛卢左字力横驰，台阁官书贴括诗。守此行锥三寸管，丝柔绵薄谅难支。
滕六夜停骖，乾坤玉气涵。树肤寒拥肿，松发白{矜}鬖。驴背吟何苦，垆头饮正酣。隔墙农父语，喜见腊前三。
疋马南回岁已秋，离亭分手莫淹留。山村月夜鸡鸣早，野树霜天叶落稠。驿路牙旗迎故垒，孤城画角拥高楼。到家盛吐篱边菊，尊酒亲朋乐献酬。
阴灵识阳月，怪树知穷谷。路转山迎人，峥嵘失南北。回首人间士，总总今何役。嗟子此行李，志尚亦云独。世事兼漳■，温凉俱所欲。耿介自小人，大匠死绳墨。伯仁莫妄评，阿奴不碌碌。
山耸湖心住任缘，考槃茆舍闭深烟。月澄秋水牵吟思，花满春岩照困眠。触石微云闲致雨，鸣皋孤鹤静闻天。会抛此景相寻去，渺渺沧江片席悬。
别名小莫斯科好，胜地暌违卅八春。宫厦城墙红作姓，妇婴儿女战为魂。一时才俊无遗冢，何处江山不故人。遥指木棉花下路，似犹旗笠万农民。风云龙虎彭三杰，宇宙光荣母一家。母意已成儿女志，此心犹着凤凰花。人称九十为眉寿，我以沧桑纪岁华。社会主义春不老，孙曾艺辅枣将瓜。
孝丰鼎族姓为吴，尔祖联翩二大夫。世德延陵今不乏，更看文藻冠三都。
生民类能言，兹文特渊邈。精韫在希微，幽通资写托。状物无遁形，舒情有至乐。自非妙解机，谁抽神奥籥。大士栖绿岩，门前即台岳。翠屏何峨峨，千仞拂寥廓。芝朮被诸峰，烟霞兴众壑。中安仁智居，旁研华竺学。观法识非空，了心无少著。人境既相于，神明信超若。作诗三百篇，平淡犹古乐。于言虽未忘，在理已能觉。天质自然美，亦如和氏璞。贮之古锦囊，访我杼山郭。杼山空崔嵬，然公久寂寞。中间三百年，寂寞无人作。何意正始音，绪馀在清角。山旁夏欲休，林英春稍落。吟登苍卞馀，归梦华顶数。驾言整巾瓶，仍前侣猿鹤。谁言云无心，还依故山泊。顾予禽鹿姿，缪此縻人爵。居常眩韶音，几骇顿金络。比将亲椒兰，端欲甘藜藿。缅怀净名庵，终寻香火约。
昨日好稀奇，迸出门牙四个。刚把来函撕吃，却正襟危坐。一双小眼碧澄澄，望著阿图和。肚里打何主意，问亲家知么。
东风细细筀芽绿，畏日曛曛天昼清。万绪不兴坐兀兀，林端鶗鴃两三声。
知师常习静，不欲市廛喧。自辟精庐隐，相连野老村。竹门当浦岸，潮水入田园。对此幽栖事，无妨寄一言。
翠帘迟晚，龙楼丽日，海宇明新霁。枢旋大电，虹流华渚，阳春天气。出震乘乾，保民立政，垂衣裳治。诞恩均九有，功兼七制，恢图抚、四荒外。威动殊邻万里。拥衣冠、称觞玉陛。虞韶缓度，龙香飞下，晴云如水。行见冰天，版图来上，诸侯盟会。奉怡颜宴罢，归移宝辇，向瑶池醉。
君才秀吾乡，真可歌大雅。疏通信而静，少有似君者。十年卧墙东，樲棘笑梧槚。摩挲怀中璧，顾我知者寡。一朝籋云去，始骇天下马。宁如不祥金，未铸先跃冶。煌煌汉家业，条画待董贾。皇文阅石室，秘署向金马。飞腾吾敢羡，拙艺真毁瓦。出处判殊涂，归耕弋阳野。
朝陇首，游白麟。显光华，辅一人。灵昭昭，庆万国。肇皇仁，祗帝德。八蛮共，四夷王。毋怠荒，纳嘉祥。嬉余薮，服余辂。浴和风，沐廿露。左苍龙，右紫鸾。文狸后，赤豹前。图尔形，辑尔瑞。五千历，视兹岁。
西收风正一帆开，江浦城高晓角催。初日晴分骆驼岭，五云光涌凤凰台。驿亭旗影藏新柳，野店醅香带落梅。北望醉翁亭子到，欲寻遗刻步苍苔。
麀巫夜祷轧荦山，淫光下烛穹庐寒。柳城胡儿不敢睡，四野恶声啼狗犴。猪龙怒磔老枭腹，鳞甲粗疏头角秃。婪酣大肚三百斤，偷得真龙半分福。平卢宝刀未发硎，范阳毡帐先潜形。金鸡口吐东北赦，青骡蹄作西南声。凤凰池荒金镜破，獬廌台倾胡眼大。东风野鹿嚼杨花，白日妖狐登御座。华清玉甃汤作泉，洗儿果撒黄金钱。并刀剪綵十六幅，锦棚压碎宫娥肩。象床夜冷婴儿哭，猪龙爪破金诃玉。香龈不痛荔枝浆，雄心已饱鸡头肉。长安天夺蜜口臣，铜头鬼鼓渔阳尘。赤心一夜变胡腹，二十四郡都无人。潼关夜漏鸡声早，马嵬坡下冰山倒。剑门西寄杜鹃巢，练带玉环埋翠草。嘉山土门勤战功，猪儿帐下屠猪龙。旄头星落大腹破，几上鸾刀一尺红。
岭上梅千树，云中鸟一双。曲江犹自向珠江。南望羊城夕照正苍凉。各抱忠贞骨，先从冷处香。罗浮天外且翱翔。不是十分花好不还乡。
云軿一去远难追，丹鼎埋光固不疑。承露仙人辞汉后，几重深杳隔瑶池。
沃焦东望海波宽，象鼻穿沙峡度难。三诏遗民无势力，隐然砥柱障狂澜。
莫爱卞山色，莫羡苕水清。山高天早寒，水深潜浪生。维此贤丈人，宇韵和且平。冷清窅无威，妍词吐春英。众人玩其华，君子挹中情。恺悌神所劳，假乐眉寿并。安车省家园，华艾立儿甥。邦君示尊礼，宴衎既丰盈。言还湖上居，载酒饯东城。宾醉可复诉，贵老事非轻。
收藏春色驻年华，珍重王孙好事家。肯挽归骖共良夜，一天风露一林花。
有酒但须饮，无世不可避。方其潦倒时，何与傍人事。翟公既罢官，人弃理亦贱。殷勤莫署门，交情不必见。
太华五千仞，削成周四方。夫容半天开，秀色何苍苍。而我昔游览，飘摇紫霓裳。云中过太白，雪下来温汤。浩歌醉新丰，拂袖梅花香。夜半历仙掌，长啸明星傍。鹤舞瑶树阴，月出云台凉。岩高银河近，天阔松风长。俯视六合间，洪河去茫茫。却借韩众鹿，西度岐山阳。高谈帝王略，欲钓蟠溪璜。别来二十载，事久情难忘。之子一何秀，孤英压众芳。劳持宪臣节，西行肃刑纲。鞍马纷照耀，交游仰辉光。身上五色衣，云霞护神羊。高堂振白笔，六月飞秋霜。鸡犬夜不惊，豺狼自摧藏。岂徒示崇高，璧立千丈强。名增古岳重，气与仁风扬。倘有冥世士，高卧烟霞乡。举手可引之，金阙同翱翔。去去勉勋业，永言赠新章。
碎烟零雨日霏霏，两岸江流拥翠微。高挂一帆风力饱，扁舟如挟众山飞。
赤地三年一妇冤，海东连坐又何言。土龙不解行霖雨，日表应须照覆盆。
画阑落尽绛桃花，依旧寻芳小径斜。鬓黛压钗金有晕，臂酥凝钏玉无瑕。三千弱水波清浅，十二巫云树碧遮。郎马不来春已暮，泪痕香断湿琵琶。
岩岩松下石，泠泠涧中水。翼翼幽人居，寂寂众山里。闲亭蔼空翠，读书味玄理。荷锄时斲苓，缘流或采杞。感兹尘外踪，兴怀浩难弥。
旧时月过女墙头，风雨摧颓废不脩。地老天荒无处问，松声滩响替人愁。祥刑使者来何暮，吊古诗篇清更幽。收拾江山入怀袖，却归讲席进鸿畴。
逸骥未遇虚王闲，盐车垂耳犹间关。梦中一眄逢伯乐，遗以旧物惝恍间。斧柯山神护珍砚，采琢往往兴雷电。欲求潜璞满书簏，顾岂咄嗟便能办。祷求苦用中牢祠，何如假卧辄得之。池塘句好有神助，文字格力何因衰。莫嗟筮仕困刀笔，聘材行即肩群匹。速将妙语醉衰翁，鸂鶒飞滩知不日。
雨云初霁放晴空，乍捲珠帘望月宫。夜静篁何处发，玉楼犹记月明中。泱泱秋水荻芦轻，徙倚楼头待月明。红烛烧残白堕醒，秋风飒飒独关情。
半肩樵采若耶中，暮向朝南一棹通。拾箭有缘酬尔愿，行舟无碍仗神功。挂帆应喜随波稳，归橹何虞扑面冲。堪笑村人同往者，淹留难趁郑公风。
鸾帐薰衣赐御香，花阴未动日初长。人闲相约寻芳去，春困不禁千步廊。
乐府翻来占太平，风光无处不含情。千门万户喧歌吹，富贵人间只此声。撼晚梳空不自持，与君同折上楼时。春风还有常情处，系得人心免别离。灞亭东去彻隋堤，赠别何须醉似泥。万里往来无一事，便帆轻拂乱莺啼。台城细仗晓初移，诏赐千官禊饮时。绿帐远笼清佩响，更曛晴日上龙旗。桃源仙子不须誇，闻道惟栽一片花。何似浣纱溪畔住，绿阴相间两三家。偶然楼上卷珠帘，往往长条拂枕函。恰值小娥初学舞，拟偷金缕押春衫。池边影动散鸳鸯，更引微风乱绣床。直待玉窗尘不起，始应金雁得成行。稻畦分影向江村，憔悴经霜只半存。昨日流莺今不见，乱萤飞出照黄昏。客泪休沾汉水滨，舞腰羞杀汉宫人。狂风更与回烟帚，扫尽繁花独占春。游人莫叹易凋衰，长乐荣枯自有期。看取明年春意动，更于何处最先知。昔年行乐及芳时，一上丹梯桂一枝。笑问江头醉公子，饶君满把曲尘丝。渡头残照一行新，独自依依向北人。莫恨乡程千里远，眼中从此故乡春。絮惹轻枝雪未飘，小溪烟束带危桥。邻家女伴频攀折，不觉回身罥翠翘。处处萦空百万枝，一枝枝好更题诗。隔城远岫招行客，便与朱楼当酒旗。锦城分得映金沟，两岸年年引胜游。若似松篁须带雪，人间何处认风流。日暖津头絮已飞，看看还是送君归。莫言万绪牵愁思，缉取长绳系落晖。大堤时节近清明，霞衬烟笼绕郡城。好是梨花相映处，更胜松雪日初晴。圣主千年乐未央，御沟金翠满垂杨。年年织作升平字，高映南山献寿觞。
箭细铁丝刚，刀插银刃白。
秾香碎梦锁重帘，入道琴心落指纤。还是美人真忏悔，朝来刺血写花严。
出塞复入塞，马鸣何萧萧。穹庐坐名将，云是霍嫖姚。冰河驰万骑，雪碛射双雕。
与君本南北，作吏同一邦。诗书雅相好，旨酒空盈缸。岁晏赋归去，冉冉车轮双。我亦非匏瓜，兹焉念松江。
万里来归道路长，两年身寄水云乡。仅馀文字缣缃富，犹带湖山草木香。从此定应悬箔去，卑之且说踏槐忙。逢君客地成乖隔，相送江干问草堂。
经时不见小于湖，已觉心源少辘轳。漫道斋宫邻廨宇，何殊弱水隔蓬壶。清谈每想追前辈，快睹何从换故吾。大阮端忧更堪忆，平安曾得近书无。
史君唾手了雄边，半夜移春入北园。
错落卧龙雪，近春殊未消。庭前玉札碎，竹里铅华飘。阳气在幽壤，轻寒生泬漻。城中清酪熟，歌吹上岧峣。
涧水相期浣袜尘，交情谁似远公真。东风晓夜催行客，赢得西山冷笑人。
炎歊困朱墨，久阻尘外游。及兹风雨辰，相与跻昆丘。飞觞狎羽客，搦翰逢诗流。翛然供宴坐，花竹媚凉秋。空庭水盈尺，泱漭天光浮。搴帘迟夕霁，欲去仍为留。坐悲芳草歇，况复鸣蝉稠。岂无终夕欢，感事令人愁。层云蔽苍彗，谁能诘其由。梯空谅有术，愿就王乔谋。
壮岁勤劳不自量，退居栽植复何忙。静思身外功名误，老觉闲中气味长。雨后群山千叠翠，春回幽圃百花香。农人不识归休客，载酒相邀入醉乡。圣运中兴偶幸逢，经邦曾乏古人风。闭关退处喧嚣外，抚剑行吟感慨中。尚有素怀思报国，可怜幽梦欲平戎。新诗增重林泉价，倍见交情我与公。
云涛扶胥口，烟雨汇泽涯。知心隔湖海，悠悠我之思。玉堂真学士，衡门且栖迟。那知古渠阳，无地逃骇机。昔在肩洪崖，风骚屹相推。道远苦莫致，孰与一解颐。皎皎彼白驹，空谷谁絷维。吉士国元气，须造物扶持。
今夕何夕是巧夕，爱说人间七月七。瓜果筵陈事绮罗，飘香婍妮妆楼侧。对月临风针线多，五色缕穿九孔隙。天家会合正团圞，那许人间余巧乞。我愧无书腹曝庭，空负亭午当空日。千里乡心又隔年，女牛亦笑人离别。银河昨夜经雨余，鹊路尘清更如涤。还访君平卖卜人，灵槎重觅支机石。
秋浦分光来郡阁，清溪送影落征船。翠微亭冠烟霞外，又遇携壶太守贤。
门对北山峰，窗迎越水东。松枯青嶂老，花落翠岩空。幽谷飘晴雨，虚堂含昼风。相羊烟柳外，吟啸夕阳中。
梵王楼阁五云重，缥缈溪山锦绣中。自信庄严非实相，谁知妙有即真空。莲灯深映禅龛月，花雨纷飞讲席风。笑我忝为方外客，世家应解说三洪。
龙山溪上路，短棹腊中行。雪霁寒郊阔，春回宿雾生。柳摇冰线断，鹭起玉衣明。未见晴梅发，先思杖屦轻。
桐叶满阶秋思多，深宫玉辇几时过。西湖还驾黄龙舫，日暮遥听瓠子歌。茜红衫子郁金裙，玉貌灯前坐夜分。汉帝如何诛画士，六宫犹自有昭君。太液池东明月高，侍儿和露摘蒲萄。秋来不敢题纨扇，宣室于今万事劳。院院黄花秋色浓，几看青镜惜芳容。琼窗忽梦金舆过，长乐霜寒五夜钟。
袅袅秋风到敝庐。漙漙零露下庭除。垂垂篱畔豆花疏。何限凭高怀远意，几行和泪寄愁书。衡阳今岁雁归无。
世路平平好，民庸处处高。入朝宁却步，及物自忘劳。系望人宗主，为仪国羽毛。修文才下寿，天亦负英豪。
汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。
百啭已休莺哺子，三眠初罢柳飞花。
为是根延蔓，因知笋易生。破苔锥快利，穿砌角峥嵘。箨解龙蛇蜕，梢翻翡翠翎。渐应为劲节，行复上青冥。
风摇古木影萧森，何处飘来暮笛音。杳杳迥如天上曲，悠悠不减陇头吟。未逢明月心犹恨，却忆残梅兴亦深。幽思萦回长不断，欲量应及数千寻。
下走长呵道，前驱疾唤航。足赢黏履淖，头羡飐巾霜。涧浅桥梁废，村深道路荒。不图为政暇，犹为看山忙。
碧筒衔凤翠屏岩，青眼披云白雪篇。风雅旷闻金石韵，辉容宛睹玉堂仙。东山久亦从疏放，西子那能斗媚妍。醉里挥毫何以报，不成金错意茫然。
溪山春兰林，桃李花槐市。戏友二三生，兴来远返趾。墨客冠再弹，苍官仕三已。矜豪柳索强，引分梅知止。绿芳草齐亚，粉面花衬绮。庆暖具杯觞，送寒操杖几。态度略不齐，将妍俱可喜。人心独当然，造物聊戏耳。乌帽以旧留，青鞋请今始。相逢浩荡春，切勿通爵里。
谢公青云器，发身自科名。初命属司寇，特达蜚贤声。十年典大郡，政化龚少卿。遂升董外宪，八桂歌澄清。展矣冰雪操，谅哉矜恤情。圣人御寰宇，简贤寄嫠茕。安得皆若人，四海臻咸宁。春兰花始开，述职趋明廷。我昔尝同朝，相见慰平生。握手甫一再，驱车复南征。故写向往意，聊赠万里行。
嘉树翳学省，繁露夕零乱。琅琅读书声，历历在霄汉。君子慎斋居，编简夙潜玩。秋蛩咽断甃，流萤袭虚幔。灯烛耿馀辉，沉沉夜将半。宴坐遂忘言，群疑自冰涣。圣道日修明，玄谭乃虚诞。愿君善其用，母为发深叹。
嗟尔掇瑶草，菖蒲花正催。言寻赤玉舄，遂上鹤舒台。烟雾迷秦帝，岩泉接道开。少君吾得否，欲入画图来。
秘殿清斋刻漏长，紫微宫女夜焚香。拜陵日近公卿发，卤簿分头入太常。
洛下今修禊，群贤胜会稽。盛筵陪玉铉，通籍尽金闺。波上神仙妓，岸旁桃李蹊。水嬉如鹭振，歌响杂莺啼。历览风光好，沿洄意思迷。棹歌能俪曲，墨客竞分题。翠幄连云起，香车向道齐。人誇绫步障，马惜锦障泥。尘暗宫墙外，霞明苑树西。舟形随鹢转，桥影与虹低。川色晴犹远，乌声暮欲栖。唯馀踏青伴，待月魏王堤。
五明楼俯粤台幽，绮席平临天际头。载酒正从鹓沼至，裁诗还喜鹤仙游。琼云似向檐前宿，珠海潜随岛下流。荡荡尧天才咫尺，与君同散杞人忧。
惜别魂犹悸，相逢病欲苏。全身来北寺，留眼看西湖。白社期同往，青山道不孤。故人曹邺在，吟眺慰穷途。
行辀望已远，悠悠那复亲。微霜映郊树，斜日暗京尘。身病嗟行役，情真念吐申。惟应梅驿使，频寄薜园春。昔约去同载，君去我留仍。宁知赤骥尾，不得附苍蝇。对酒叹宵月，买棹怯寒冰。忽枉河洲翰，离思渺然增。
挺身艰难际，虎穴连里闾。高天意悽恻，同尽随丘墟。
吾昔鄙鸡好仙鹤，最爱高飞赴寥廓。未知高处不胜寒，白云渺渺身难托。自作山村养鸡人，驱鸡三百齐踊跃。有翅不肯向高飞，不舍凡尘不厌卑。一饮一啄与人同，出阡入陌鸣农蹊。陈老画师号大羽，胸中黑墨浓几许。每将喜怒写其雄，白眼铁爪有真趣。颈毛纷立雪万刀，百丈尾扫天门柱。凝神不动如木石，一动闪电击风雨。风悲雨冷秋影寒，洒血酣战决胜负。天下几人敢为此写真，呜呼笔无神勇莫问津。画如其人吾能睹，亟欲助之三通鼓。腕下生风客开颜，斯须五雄奋壁间。一雄冲天何处去，来共我家寒窗寒。愿汝夜夜早鸣催我起，伴我读书长自励，策我背者为知己。
碧山既偕赏，青溪倏伤别。游丝行处坠，云光望中灭。流思记幽踪，轸情眷芳节。无由展良觌，从兹委娱悦。
连山限夷夏，中断出奇雄。绝地蟠金锁，横天结翠幪。尘沙飞不到，羊马贡还通。今日班司马，谁铭瀚海功。
海内骚然仰度支，东南物力尽彫疲。可堪号泽窥关日，尽是炊骸拆骨时。十郡河山归掌握，诸曹刍粟属分司。凭将一柱扶天手，重勒镇蛮两字碑。
寂寂空岩夜，凄凄急雨寒。土酋分武帐，山鬼怪儒冠。天欲劳筋骨，人当见胆肝。忘形自高枕，睡熟梦金銮。
七返还丹人怎晓，晓后有何难。夜静存神向内观。神水满泥丸。搬运金精无夜昼，呼吸不曾闲。功行成时出世寰。名姓列仙班。
峨云羞杀鵔鸃冠，半掩山扉日不关。林下一般安分好，人生万事转头间。忘机禽鸟傍人语，入暮牛羊带日还。多少江山足诗料，一蓑更好伴鸥闲。
矍铄南村老。写蛮笺、锦囊诗夥，蝇头字小。喜说金婚双对酒，更把新居洒扫。还填得、春词工巧。域外浪游诗作历，记褰裳、几访湖中岛。风兼雨，洗热恼。是非功罪评难了。见尊诗、嘲人独智，桃源偷稿。暗里虐俘明骗选，都惹传媒骂鸟。又几处、杀人如草。我辈热肠空感喟，望遥天、总盼乌云少。且深祝，江山好。
爱山无奈野情何，路入西岩兴转多。千丈碧潭通窈窕，四围青壁抱嵯峨。时清不射将军虎，地迥难求道士鹅。却对岭牛歌白石，醉翻朱袖拂云和。踏烟冲雾不知寒，绕遍山厓复水干。峰拥夕阳遥驻马，石悬高洞仰凭阑。疏钟隔涧深堪听，老菊垂花素可餐。传语北台三节使，拟拚明日尽馀欢。
喜见飘零雪，应知兆有年。银花分霁色，琼树借春妍。泱漭浮光气，冥濛接远天。重玄昭默佑，一德鉴精虔。
从此苍苔上，知难免屐痕。竹风频埽榻，松月静开门。要识宾中主，须寻郭外村。新诗题满壁，相对两无言。
客从海上来，探彼明月珠。下沈无底谷，不惜千金躯。得之骊龙颔，行险何其愚。君子保明哲，荣名安可趋。求鱼不投饵，待兔当守株。迢迢汉川上，有女丽且閒。佩以双明珠，游戏清波间。翩然若飞鸿，可望不可攀。赠我以翠羽，报之以秋兰。裴回碧云暮，引领空长叹。仙人渡弱水，云是王方平。海上见麻姑，为言三浅清。天风吹榑桑，鱼龙不得宁。海水相荡潏，五鳌欲颓倾。世传如瓜枣，服之可长生。安得谢人世，飘飘凌太清。灼灼苑中桃，托根瑶池傍。丹葩含淑气，艳彩炫青阳。常恐玉阶树，秋风委朝霜。弱水不可渡，蓬莱竟茫茫。安得跨黄鹄，凌风以翱翔。梦乘白玉麟，遨游洞庭野。明月流高天，白云生其下。轩皇张广乐，云是太古者。灵妃鼓瑶瑟，玄音淡而雅。此曲遗人间，但恐知音寡。苟非遇伶伦，黄钟不如瓦。世无钟子期，孰知悲与喜。闻昔有韩娥，歌声绕梁起。一歌令人悲，再歌令人喜。同为齐中音，忧乐如转指。我有太古弦，泠泠泻秋水。所愿感人心，不愿感人耳。羲和无停车，万物岂长久。颜回一何天，盗蹠一何寿。明镜蒙埃尘，安能别妍丑。松柏遭剪伐，不如蒲与柳。所以刘阮徒，沈酣托杯酒。女娲鍊白石，上补青天青。搏沙散人世，六合何冥冥。二气更变化，三才立仪刑。笃生圣与贤，出言为大经。至道不可泯，炳然如日星。叹息千载下，持蠡测沧溟。青青百尺桐，乃在南山岑。朝阳生其颠，上有五色禽。昔闻有虞氏，斲为太古琴。一弹南风操，可以涤烦襟。如何千载下，筝笛贵哇淫。引领望苍梧，悠悠白云深。神龙启河图，清浊自兹判。三才由中立，万化归一贯。粤从形气生，遂有人文焕。载诵康衢谣，令人发深叹。
朱英自作千珠实，不减葡萄万颗匀。虚想蟠桃天上见，人间那有此园春。
家城岁晚欲回舟，山寺携衾作夜游。爱月不妨寒步影，岸冠微觉露濡头。蒲团对语僧围烛，菊宴分题客咏秋。怪是思清还废寝，钟声为破小堂幽。
独马迟迟春尚寒，晓冲疏雨出长安。白云又伴山中卧，芳草谁同湖上看。不负才名须狗监，岂容生事老渔竿。壮游共拟磨崖赋，海岱秋高木叶丹。
卑栖拙谋身，旷望时纵目。山气晓亦佳，烧痕晴自绿。轹金扳松屑，解缨濯岩瀑。幽怀良自怡，谁云有延促？
趣在岧峣若个峰，三生石上坐高舂。添铛煮茗僧分瀑，唤客题诗鹤在松。文畅眼中无佛帜，老坡方外有辞锋。道人欲作周公梦，莫撞楼头夜午钟。
龙肝雉尾瓜莼好，玉核金槌枣柰香。只有牛心犹未割，愿如逸少得先尝。
六朝秋在台城路，鞭丝十年重到。废苑离宫，残云剩水，禁得几回凭吊。天风浩浩。吹酒店青旗，戍楼红纛。鸦外无人，一僧负手看斜照。星星劫灰未扫。雨花零落尽，惟剩秋草。海市楼船，江关战鼓，只恐青山愁老。英雄去了。谁念我登临，承平年少。暝色催归，寺门钟动早。
帘外蒙蒙花雾重。一双乳燕飞高栋。日暖蜂衙成阵勇。花矜宠。故教密叶层层拥。一春花事浑无用。青青麦秀深藏垄。林下野情谁与共。清尊捧。柳腰解舞莺歌送。
夏君怀抱何磊落，卜居不肯依城郭。丙舍新开近墓田，雪柏霜松翳丘壑。一朝兴来不可遏，万里黄尘走京洛。叩门遗我尺素书，俪玉骈珠相照灼。为言家世本臞儒，馀力惟知事耕凿。穷年甘与鹿豕游，敢希鸿鹄翔寥廓。秪今远来亦有意，求诗元不求官爵。华星秋月幸分辉，持向山家慰萧索。我闻君言重太息，感君望我殊不薄。清时杂遝富才彦，笞凤鞭鸾趍馆阁。挥毫成风墨成雨，瑞锦披张分制作。一言引重力千钧，青云骥尾端堪托。顾我方为句读师，掇拾残编味糟粕。坐隅童子日呶呶，平生雅意浑销铄。奚暇清吟发天巧，剪红刻紫供嘲谑。君归卉木尚馀春，况值新篁初解箨。传家有书故可读，有石可眠泉可酌。大胜山人来索价，低头欲就微官缚。我虽龌龊坐无毡，有客如此良不恶。戏拈笔管和灶煤，为君聊赋山中乐。
燕子生雏梅子黄，断云残雨过林塘。孤舟正作笭箵梦，九陌难随褦襶忙。团扇兴来闲弄笔，寒泉漱罢独焚香。太平处处熏风好，不独宫中爱日长。
浩淼云波阔，凄灵月下箫。况逢神怅惘，偏值气清寥。酿梦天花涌，凝霜蕙叶凋。殊乡惊节物，憔悴念龙标。
酒劝杯杯覆，棋看局局新。黄金空传世，白发肯饶人。
晴林漏疏日，下荡岩光连。入观悟明水，出盼罗诸天。青牛幸一过，百世非无缘。睡法传希夷，愿借凭虚眠。云笙肃高调，霓裳舞翩跹。翻身入蓬莱，悠然对群仙。
铁锁高悬隔杳冥，仙桥有路上瑶京。夜凉暗觉潜蛟动，晓色微看素练平。坤极尚遗神禹力，山灵空识祖龙名。烂柯旧事凭谁问？石柱题诗薜荔生。
太一元君昨夜过，碧云高髻绾婆娑。手抬玉策红于火，敲断金鸾使唱歌。
联翩接踵向金陵，对酒悲歌不忍倾。梅雨和烟成瞑色，荷风杂水作秋声。凤凰无复吹箫地，龙虎空存辱井城。试问长安天远近，举头但见日边行。
谩遣儿童扫雪开，却穿篱落看春回。溪山冷淡泥三尺，故旧飘零酒一杯。近买芒鞋供踏雨，更收藜杖与寻梅。玉川老去生涯在，时有邻僧送米来。
我年六六鬓如丝，见汝三龄却两期。愿得汝长并我老，太平还说乱离时。
书读多时近乎迂，反信猛虎怕黔驴。劲竹有节苦为钓，鱼目非珍却认珠。只缘冷眼瞋螃蟹，致令无端炒尤鱼。世理从来异书理，是非何必苦问渠！
朱华始沈泉，池塘恰雨天。鹭头飘雪暗，荷腹荡珠圆。风递谁家笛，声冲几里烟。拂波轻重起，隔树往来传。沥沥虽侵汉，遥遥已杂。天龙吟转乐，石韵更相连。谩读襄王赋，虚誇子晋仙。宁同向散骑，肠断向漪涟。
群鸟飞朝日，鸣鹤响晴空。宿雪乍消释，滞阴反冲融。幽居亦可爱，老圃愿与同。负暄空林下，游目故城东。世事见流水，岁华指飞蓬。酣歌用自适，贫贱何必终。
有客赏芳丛，移根自幽谷。为怀山中趣，爱此岩下绿。晓露秋晖浮，清阴药栏曲。更待繁花白，邀君弄芳馥。
蚩尤遍插五方旗。饕餮平添八面威。于菟长出漫天翅，骂张翁，都是你。搅乾坤，任意胡为。老龙呵，睡眠多日。螃蟹呵，横行几时。神龟呵，曳尾涂泥。
沾唇一滴早攒眉，滋味输他妒妇知。不道寒儒酸更甚，瓮中走入苦吟诗。
朋从索寞厌分离，老去心情祇自知。记取上饶相望处，小桥南路往来时。
太液初花宿露团，香浓粉淡不胜寒。金茎侧泻仙人掌，玉叶危擎帝子冠。水阔天空愁欲堕，风清月落好谁看。西湖肠断西施采，一曲菱歌唱未阑。
世锡琼林又子同，广文上考仅从东。鸡声晓度梅花月，雁影秋随芦荻风。驿路易闻京国信，讲堂偏识布袍穷。眼间通塞居前分，造化无言属至公。
园丁藏密室，不许雪霜欺。火气十分燠，春风第一枝。横斜无定影，屈曲漫趋时。人力夺天巧，东君未必知。
山隈水曲抱烟岚，露月霜风酒半酣。梦里怀人心切切，梅花一片下江南。
圣主临天位，仁恩被八荒。明时呈异质，瑞气感瑶光。贡献辞炎服，梯航入帝乡。色连螭陛瑩，清比玉麟祥。汉室誇丹凤，周家诧白狼。方今昭至德，远物自来王。愿效封人祝，华夷永乐康。
自昔天子宅，雄丽称长安。右瞻控陇蜀，左顾俯河关。清渭北据水，太白南联山。其间八百里，陆海莽平川。神皋奠天府，风气固以完。周家本仁厚，国统最绵绵。汉唐能树德，亦复祚胤延。秦隋秉虐政，二世即倾颠。在德不在险，古语谅弗谖。嗟兹异代后，遗迹已茫然。宫殿皆劫灰，城市尽荒阡。迤逦陇首坂，萦纡乐游园。老树带落日，平芜被寒烟。凭高一览古，千载在目前。盛衰有天运，兴废复何言。我行咸阳野，但见多坟茔。大者王与侯，小者犹公卿。隧前无碑碣，莫得知姓名。想当在世日，贵富臻显荣。赏罚自其口，语出神鬼惊。焉知百岁后，泯然无所称。累累一抔土，仅与蚁垤并。圣否共堙没，后人为伤情。秦王并六国，汉武开西方。兵威如雷电，灭戮皆暴强。功成无所欲，但欲年寿长。楼船往东海，仙剂求扶桑。金盘出云表，沆瀣承天浆。盼睐蓬莱药，舕䑙瑶池觞。终然乖所觊，日夕徒遑遑。欲火既已炽，反使情内伤。神仙不可得，寿龄亦寻常。我闻古神圣，与天同运行。服食享太和，呼吸调阴阳。跻世为寿域，斯民咸乐康。优游道为体，凋落后三光。曾是弗能效，安得命无疆。坡陁骊山下，零落茂陵旁。至今行路者，伫立为徬徨。崔嵬终南山，形埶甚磅礴。西来挟崆峒，东亘联华岳。长云覆重峦，紫翠入寥廓。杞梓产深林，龙蛇蛰幽壑。淑灵之所钟，宜有异人作。如何千载间，踪迹转萧索。姬旦不复生，三代已云邈。复来王佐才，劳我思景略。渭水何湜湜，泾水杂泥淤。其源各异出，其末乃同趋。清浊既以混，终然成合污。人生实异此，禀性同厥初。所习日益远，竟尔分贤愚。安得泾渭水，清浊永相殊。昔在元世祖，分地王关中。潜藩富才彦，一一皆夔龙。谁欤任儒学，先正推许公。沾濡布教雨，鼓舞振文风。后来踵其轨，厥称萧与同。发挥圣贤道，张生皇王功。出处虽异致，德义非殊宗。至今关辅间，教思蔼无穷。前哲日云远，怅望吾焉从。群经载圣道，昭揭如日星。秦火一何烈，烧燔灭其形。汉儒事掇拾，区区补残零。虽然有遗阙，其功亦已宏。唐世尚文学，君臣益留情。琬琰刻文字，后先十三经。谓兹金石坚，不与竹帛并。自从东都后，此刻最为精。罗列黉舍内，奎壁映晶瑩。我言金与石，有时亦销崩。有形必有弊，斯理讵难徵。安知圣人道，所托非所凭。天地其终始，猗欤罔能名。长安王霸都，中更九朝业。城夷池亦堙，复孰窥浩劫。旧物奚所存，独有慈恩塔。高标穹昊摩，壮阯坤倪压。缅怀唐盛时，士子重科甲。石间所题名，先后纷杂遝。岁月曾几何，声光俱濌濌。吾将登绝顶，俯仰凌六合。天风从东来，凉意客怀惬。步出城东门，穹然见丹墙。不知何王宫，金碧犹炜煌。云是元帝子，分茅镇此疆。传世仅三叶，嗣胤今灭亡。深宫閟珍果，回沟乱垂杨。抚物足流盼，感时忽凝伤。自古有兴废，天道非茫茫。人生百年中，穷通无定迹。譬如风前花，荣谢亦顷刻。当时牧羊竖，尊贵今谁敌。憔悴种瓜翁，乃是封侯客。丈夫苟得时，粪土成拱璧。一朝恩宠衰，黄金失颜色。古昔谅皆然，今我何叹息。
吾岂异人情，尊生而贱死？不分地吉凶，但论人臧否。嗟彼堪舆家，群逞谋生技。愚者坠术中，指挥任所使。区区土一坏，千金弃敝屣。福利以惑人，罪魁此为始。在昔范公坟，万弩石齿齿；山灵倏变幻，朝天千笏倚。郭璞著葬经，天乃斩其祀。可凭不可凭，兴衰难尽恃。岂知相阴阳，冈原随所止；处处有佳城，何必誇奇诡。枯骨可荫人，生者胡为耳？一卷青鸟经，归根在天理。
居家学道。两事不成担阁了。欲要修真。不染浮华半点尘。虚心实腹。只此登仙真轨则。功满朝元。金阙寥阳化羽仙。
一夜江城雨，萧萧长鬓华。入心鸣万点，为润想千家。倍助天昏黑，如兼客叹嗟。乡园归未得，催尽小梅花。
春草纷碧色，佳人旷无期。悠哉千里心，欲采商山芝。叹息良会晚，如何桃李时。怀君晴川上，伫立夏云滋。
山顶白云层，重来不见僧。人多收舍利，谁与续传灯。谩说三番咒，徒闻最上乘。裴回双树下，何处觅南能。
不成悲泣不成歌，破砚还如墨盾磨。拌以馀生供漫兴，欲将秃笔扫群魔。途穷日暮聊为尔，发短心长可奈何？赋罢无衣方卒哭，百篇号踊未云多。
远水望不极，断云低复连。青山秋树屋，野渡夕阳船。幽思沧洲上，归心白雁前。异乡非隐地，聊欲寄林泉。老树依岩壑，危桥隔远村。桃花春满岸，云气晓当门。白鸟来书屋，青山落酒樽。渔舟忽相过，疑是武陵源。
飞瀑悬云烟岫静，草庐绝巘清凉。红尘何处觅行藏。山中无岁月，天地一禅床。羡煞童心生妙趣，丹青巧润毫霜。寒窗六载墨痕香。今朝惊折桂，为汝检诗囊。
温存博得老奴怜，毕世何曾近少年。故态脚频加腹上，同心结总叩胸前。入冬始有相思意，到晓从无不散缘。竹氏夫人还命薄，早随秋扇一时捐。
丱岁横经慕易堂。壮年湖海苦奔忙。睡醒昆仑身老矣。刚喜。背飞辽鹤落仙乡。亡国大夫犹吏隐。谁信。此心皓皓暴秋阳。一片翠微干净地。堪寄。从今无梦到岩廊。
相公湖边一拳石，截断湖光三百尺。射蛟人去今几年，谁扫云根看遗迹。师山先生性爱山，偶然得此青孱颜。临流坐钓不知晚，渔樵并载扁舟还。武威余公天下士，特与先生题篆字。良工刻入断崖傍，遂使溪山增胜事。一朝海内风尘生，两公死国如弟兄。平生隐显虽异迹，竹帛同垂千载名。薰风雨过潮初落，足蹑苍苔俯幽壑。钓丝已逐野烟飞，字画多为古藤络。师山之节峻且孤，武威之字人争摹。忠贤所遗众所宝，泉石清奇何处无。
儿童爱春懒，为买汝南鸡。不晓幽人意，翻令拂曙啼。
海客乘天风，将船远行役。譬如云中鸟，一去无踪迹。
小别悲同永诀看，当年闻语泪先潸。国门一出成今日，泉路相思到此山。月魄在天终不死，涧流赴海料无还。飘零剩墨神犹攫，剔遍荒苔夕照间。
山花荣，山禽鸣，绿杨碧涧声泠泠。此时山翁寻故人，笋舆伊轧兮度密穿青，且行且止兮草软沙平。溪云山雨相送迎，冲口而出我诗成。
秋日苦短秋云多，北风萧萧洛水波。，长林撑空叶馀柯。鸣雁高飞去不息，晚花悠悠能几何。洛阳经年客未去，岁暮搔首空悲歌。寥寥野空禾黍荒，北风日夜鸣空桑。南山碧天青不极，渺渺洛水东流长。山空水寒行客少，鸿雁飞急天初霜。萧萧穷谷岁已晚，嗟我再补冬衣裳。南山苍苍秋季月，北风如刀青石裂。山阴半夜寒欲冰，晚望高峰看新雪。白衫少年臂鹰去，暮归饮酒烹狐兔。强弓一斛尚可弯，更欲射猎穷吾年。
文皇功业冠吾朝，极目长陵北斗高。龙虎千重常隐雾，松楸万壑骤闻涛。礼成寝殿严三献，版署曾孙飨太牢。浅薄小臣叨法从，夜分端拜拥青袍。
月明林下几相猜，䍡?微阴照水隈。曾是山家春酒熟，啭歌翠鸟夜飞来。
君杂佩兮明星，谁其侣兮许飞琼。翩翩兮来下，倏忽兮遐征。遐征兮安之。托青鸟兮衔书。叩金天兮诉白帝，猛犬狺狺兮噬予。君池莲兮似船，愿一乘兮共洄沿。知不可兮骤得，横流涕兮潺湲。
杏花飞尽紫骝嘶，官道疏槐角未齐。何处青帘供唤酒，当垆多在玉河西。十千酤酒醉如花，赚得娼楼第一家。调笑不知春漏促，月明犹自按琵琶。
粤王旧国几翻新，满眼高车触路尘。余亦白头君渐老，山中桂树恐嗤人。
病里送君游白岳，归来对我惜苍颜。移家只是湖边好，莫问茱萸第几湾。
凤凰钗、宝玉凋零。惨然怅，娇魂怨，饮泣吞声。还被凌波呼唤，相将金谷同游，想见逢迎处，揶揄羞面，妆脸泪盈盈。醉眠人、醒来晨起，血凝螓首，但惊喧，白邻里、骇我卒难明。思败幽囚推究，覆盆无计哀鸣。丹笔终诬服，圜门驱拥，衔冤垂首欲临刑。
下诏徵多士，弹冠动四溟。三场遵旧典，八韵见明经。劝驾勤州牧，吟笺诧地灵。春风归路近，衫色照山青。
双溪楼影向云横，歌舞高台晚更清。独自下楼骑瘦马，摇鞭重入乱蝉声。
千兵喝赏黄金尽，六月临戎白刃寒。慷慨丈夫为事别，太平人物济时难。谁言江左无王谢，今喜军中有范韩。汉节梅花留不住，借君一剑斩楼兰。
大树将军负怪名，者番攘臂却欢迎。群阴构难天昏黑，一电宣言地震惊。早识纤儿为祸种，耻依当局作盟兄。而今俯顺全民意，帅印高悬细柳营。腰间干莫久摩挲，反日争挥鲁氏戈。敌焰遏将新大陆，国魂招自旧辽河。眼中疆土沧桑感，塞上英雄敕勒歌。十万横磨酣战际，血痕应比泪痕多。
更寻幽僻处，秋气澹斜晖。藤曲不堪杖，荷枯谁制衣。鼪鼯下上跃，蝙蝠纵横飞。予亦忘归客，怅然吟《式微》。
东郡趋庭日，超然欢笑同。竹深留客处，花发去年丛。去远留诗别，更长爱烛红。本无轩冕志，不儗哭途穷。
历战燕然北，功高剑有威。闻名外国惧，轻命故人稀。角怨星芒动，尘愁日色微。从为汉都护，未得脱征衣。
南山郁岑崟，洛川迅且急。青松荫修岭，绿蘩被广隰。朝日顺长涂，夕暮无所集。归云乘幰浮，凄风寻帷入。道逢深识士，举手对吾揖。世故尚未夷，崤函万崄沚。狐狸夹两辕，豺狼当路立。翔凤婴笼槛，骐骥见维絷。俎豆昔尝闻，军旅素未习。且少停君驾，徐待干戈戢。
故人高兴蟠云林，门对三山之碧岑。却忆秋风相过日，溪口系船黄叶深。石潭买鱼雨羃羃，松冈跃马烟沈沈。翠屏千尺天上落，十日缥缈穷登临。当时感激恋岑寂，常恐寇盗相凌侵。落霞遥怜烽火赤，白云独拥高崖阴。复忽山城五月暑，思挹风露清烦襟。偶持纨素写秋树，已觉幽思回萧森。天清遥见寒泽雁，日落如闻秋岸砧。寄君重写千里意，感我惜别多愁心。交交林间双鸣禽，临风忽来遗好音。青松白石可娱老，从尔倡和山中吟。
去去莫悽悽，馀杭接会稽。松门天竺寺，花洞若耶溪。浣渚逢新艳，兰亭识旧题。山经秦帝望，垒辨越王栖。江树春常早，城楼月易低。镜呈湖面出，云叠海潮齐。章甫官人戴，莼丝姹女提。长干迎客闹，小市隔烟迷。纸乱红蓝压，瓯凝碧玉泥。荆南无抵物，来日为侬携。
城南思妇娇无力，蟋蟀环轩促人织。秋至寒衣空旧箱，夜深冷泪徒沾臆。闻此虫声意转忙，买丝典却双明珰。既从邻女求残烛，更向天孙乞七襄。织才半匹犹未了，床下喓喓似相笑。借问裁衣寄阿谁，停梭不语自迟迟。衣成又恐晨炊乏，塞外狂夫那得知。
大倪昔遭谗，中路骇车覆。今人刺舌戒，默坐惴空谷。小倪不类渠，先见妙蓍卜。闭门自澡雪，巧舌欲谁讟。顾侯以诗来，披咏辄三复。后生真可畏，我亦慕前躅。谤书空满箧，底用展终幅。逢人但称好，莫问甲煎俗。
法云古兰若，西走钱塘路。帆影梅市桥，人语柯山聚。吾家昔为邻，来往无晨暮。十世三百年，散徙非复故。修廊与广殿，亦已化烟雾。经营久不倦，大体始略具。钟鱼以时鸣，轩槛有幽趣。中庭扫芜秽，断碣起颠仆。老我绝世缘，随身惟两屦。愿言治北窗，寂寞同子住。
依恋慈晖恐遽沈，披图如见老莱心。虞山章子何荣幸，艺以人传直到今。我亦澄江老鲜氏，悲怀风树乃无亲。裙牏未浣杯?饮，长作天涯负罪人。
凯入同高宴，饮至均多祜。昔往歌采薇，今来欢杕杜。善战惟我皇，胜之不窥户。推毂授神谟，馀壮终能贾。浩荡金罍溢，周流玉觞傅。
缫藉知良玉，齑盐是大儒。单传合上相，小却但尚书。蠹简同归处，遗簪任翳如。西风好溪雨，涨泪湿涂刍。
开窗一镜漾晴辉，十里烟光接翠微。有树阴边人小立，无风波处鹭徐飞。分明碧港为家好，多少红尘作计非。为我致声南去雁，穿云欲与尔偕归。
山月半轮出，寒光射天明。微云扫何处，万籁沉无声。褰衣步东岭，仿佛游化城。下视寰宇间，醯鸡等营营。余幼好奇服，簪组鸿毛轻。羽人傥招我，携手云间行。
前年扈清跸，玉辇临端门。鳌山綵构耸，露台歌吹喧。去年谪沙阳，旅泊亦游观。士女隘衢巷，灯火满溪山。今年过江南，舣舟烟水湾。风高不可进，极目云涛翻。蜜炬照独酌，红炉凌夜寒。感事心欲折，强歌声无欢。坐看江边月，飞上青云端。清光不改旧，对我还团栾。
宴寝奉朝鸣采玉，良辰袭庆表长丝。仰承中壸垂芳裕，永播周南逮下诗。
嶰竹初回律，圆丘始告虔。礼应先吉土，诚已格高天。上圣锵环佩，群公执豆笾。谁为郊祀曲，传写入朱弦。
未秋先已期今夕，今夕清光岂等閒。野旷始知秋有色，人閒偏觉月相关。云边几字鸿声度，雾里一灯渔艇还。景物总供良夜赏，莫将留滞怨江山。
水外堤边春影瘦。依稀似梦和情逗。正是高楼帘捲候。斜阳漏。半窗晴雪纹纱透。撇却锈茵温又厚。迎风只爱天涯走。化作浮萍缘亦偶。心知否。一池春水刚吹皱。
华年锦瑟事谁论，燕社鸥盟半不存。三月莺花张绪宅，十年诗酒孟尝门。东风不染吴霜鬓，旧雨难招楚水魂。欲把清愁换沉醉，月明花落几黄昏。
乡树江淮接，军筹岁月深。从公虽尽力，当路少知音。赋命休重问，离觞且满斟。君言鹏与鴳，何者是飞沈。
霜雁南飞日又斜，官船催发鼓频挝。三年几作还乡梦，八月真看泛斗槎。幽似覆盆仍望照，春回枯井也生芽。简书可畏归须早，肯为江南滞使华。
剑佩锵锵得步从，君王仁孝此忻逢。箫韶迭奏终三献，玉帛将诚下九重。朝祭一时交换服，起居今夕两闻钟。无端风雨成新霁，天日光华仰圣容。
顷年投诗卫左史，今年谒诗卫相公。何方客子辟道路，诗卷长邀石浦风。先生官职泥土如，万事尽付阿堵中。天教权嬖表忠节，剑首一吷毫毛空。祇今事业已如许，愿闻当时北归语。面对手画真自知，十年绝口吾甚武。谢安风流过王导，芙蓉王公窃其表。从来雅志在东山，角巾不为筝歌老。古人进寸退一尺，江草江花足自适。功名时来不作难，雷动风行本无迹。百姓相惊当历耳，三江五湖作疮痏。百年天地亦悠悠，长镵老人泪如水。侧傍湖脚淀山蓝，出见轻鸥已不凡。颇闻琳琅塞门内，三笔六诗公所监。何能撰杖阅诸子，看公著帽淹几晷。朱衣目前空复愁，客有焦桐劳下指。去家初无可葺墙，独抱遗经天一方。石浦倘为苍生起，天衢日毂遥相望。
征车何皇皇，念子如騑服。严霜被中野，大气凄以肃。我守衡门雌，子骋高衢足。望望登君门，悠悠渐平陆。献赋争光辉，夹毂相驰逐。朝同楼护游，暮就主父宿。时俗徇异同，明月袭鱼目。去矣慎所投，慰我忘薖轴。
逢时可谓真千载，拜赐应须更万回。
君家书室依林坰，日夕清辉多在庭。出户时看花屿近，卷帷唯见董山青。苍苔古木连深曲，悬萝石上孤云宿。露叶垂篱菘薤香，水藤拂槛瓠瓜熟。任是閒门客到疏，自甘萧散学犁锄。新凿小池宜抱瓮，时閒高馆复携书。纷纷甲第皆粱肉，何事丘园未干禄。稚子能羞苜蓿盘，家人解压葡萄绿。寂寂林扉绝四邻，角巾野杖亦容身。公门若更栽桃李，先数林泉种圃人。
舟行才几里，已觉清心魂。高岸隐遥郭，平沙出远村。鹤行汀有迹，云过水无痕。渐喜闻渔榜，程程近故园。
凯风长群物，赤日流正阳。幽居似嚣烦，嘉树亦阴凉。偶坐方丈间，吾非厌华堂。爱此真不材，保彼千载长。仰视龙蛇形，屈蟠正苍苍。忽疑翠羽葆，何以居我傍。吾闻高盖人，专宠来百殃。我独安隐幽，入鸟不乱行。
紫水团沙北，黄云古刹东。楼吞沧海日，幔卷玉台风。物色求钟鼎，丹砂访葛洪。芙蓉开十丈，天际白龙宫。
对盘双陆打黄金，挂树朱笼赌百禽。不是爱他延日子，免教提起别时心。
底事东风遽促归，汀州碧草已芳菲。旧时门径依稀认，黄土围墙白板扉。
松萝水竹石经门，山纪人居别一村。木道参差骑涧过，水舂清劲隔林闻。尧无帝力余耕凿，秦有逃民自子孙。戈甲纷纷满天地，我来应愧德璋文。
算词中话。上甘津洒。养灵烟火养莲，意马。院俱齐舍。内丹无价。在山边挂。有屯蒙玉线缝，野马。月同安下。
紫髯奋江左，建业开宏图。赤髭入吴会，重玄启浮屠。鼎足久矣折，石年犹赤乌。雄文没渊底，照耀骊龙珠。
大名谁及河东老，为爱幽轩肯赋诗。沆瀣一杯凌倒景，阑干几曲带清漪。徒闻东海投竿去，不似西山拄笏宜。两岸菰蒲鱼鸟乐，系船犹带绿杨丝。
猿静不自操，栖宿有常处。朝饮既在涧，暮止俄在树。冥冥青枫林，上有飞鸟路。思尔不可见，去隐南山雾。
杖藜徐步意逍遥，望里风烟事事饶。偶遇腴田思种术，閒经断涧欲营桥。农家傍竹门深掩，古庙依山字半销。何处晚风吹古调，太平村落醉归樵。
楚些歌残安所之，谁堪死别续生离。渥洼騕袅空燕市，江海鱼龙恨鸱夷。双泪把书还字字，一尊伤往独时时。可怜牛渚槎边客，翻作山阳笛里悲。
炎曦昔颓照，太白西垂芒。尺木祚云季，截险非巨防。安东节初指，士马何飞扬。子阳不解事，井底窥扶桑。伏轼无左车，义旗岂真王。漼汜竟奚补，耳余亦分张。翻然逐鹿者，一旅终夜郎。残戮到原野，战地天萧凉。宫门未摧徒，突兀城中央。行人行叹息，指点能具详。我来偶凭吊，长啸一慨慷。如何使君署，却在妆楼旁。石讶万夫舁。材信千车装。华榱间飞甍，一一摩青苍，苔阶见綦履，蔓草芜明珰。尚想栖息时，燕雀方处堂。垂翅涉交水，降幡溯沅湘。蛾眉岂得贮，响屟余空廊。呜呼十年间，事不关兴亡。特笔在《春秋》，窈据诚不祥。使君美风度，环除种垂杨。洒墨作檐额，弹琴然妙香。兹楼若增奇，洗濯生辉光。结构岂殊昔，令名乃千霜。今夕烟景佳，素侣纷携将。明蟾正当槛，社燕初辞梁。芙蕖何灼灼，零露沾人裳。碧石怨西子，行云疑楚王。何用感遗址，会须寻乐方。诗成一笑粲，不饮负此觞。
湖西数百寺，双屐屡追寻。水绕芙蓉塔，山围薝卜林。千钟流木杪，万宇结峰阴。不为官多暇，知余空赏心。
我登广武喟然叹，不吊英雄吊美人。百战江山无寸土，千秋粉黛有馀春。魂来黑塞鸦能舞，诗咽黄河马不驯。凄绝楚宫风雨夜，萧萧衰柳尚含颦。
曙光栖禽觉，初语惊幽悄。山村夜无漏，暗室窗失晓。朝暾逼寒岩，宿雾半萦缭。登登径曲盘，烟躅堕遐渺。花树绿全暗，露草青未了。珠洞阴沈沈，瓮城波溔溔。忽度马桑冲，脱兔忆凶狡。弋获纵鱼烂，追蹑已云扰。为政良独难，平中勿伤剽。白马此旧司，赤子慎相保。
春早春寒著莫人，黄鹂啭处暖初匀。狂心刚被风吹动，走遍南垞到北津。
五斗生涯长梦寐，十年归计负云山。岂唯司马青衫湿，永忆浮凫白日闲。世味俗情分腊酒，眼花耳热敌秋颜。尚留数子奇篇在，苕霅风高许共攀。
满酌黄垆万户春，倒披紫绮八仙人。句中得妙陶元亮，酒里知名贺季真。九酝调成花上露，一丸爊出鼎中银。老来不办追强对，分我馀光幸借邻。
一屋营方罢，倏焉到夏初。正堪蔽风雨，亦足贮琴书。绿树当门合，閒心与世疏。久无羊仲过，径草不须锄。
不缘赤舌解烧城，挹斗扬箕愧盛名。殷浩书空如梦寐，顾荣坐笑是平生。卷舒入世心仍苦，描画供人气渐平。鞍马已消髀肉尽，闭门空拟种芜菁。
老去遇公为地主，剩将恩意煦摧颓。龟鱼得荫眠偏稳，鸥鹭忘机熟不猜。方喜玺褒天下最，又闻玉节日边来。丰年一饱谁之赐，好把禾头祝寿杯。
焦山夜来雨，澎湃复萧瑟。恍然杨子江，翻动蛟龙窟。
星言出郊坰，缓辔遵微涂。陂池湛新绿，阡陌开上腴。春色向晼晚，农事日已趋。有司奉汉诏，训辞宣帝谟。父老数十辈，龙钟白髯须。扶杖前致词，谓当极勤劬。曩也事格斗，今当反田庐。农桑遂温饱，里胥绝征诛。兹焉不少力，是自贻瘠臞。椒浆酌大斗，起坐时欢呼。有如一日蜡，相期悦须臾。殷勤颇自愧，小信殊未孚。傥非获三登，何以谢汝徒。同寮数君子，妙略怀永图。愿言规迟暮，共此丰岁娱。
齐巍阁压山颠，下视冈陵尽窅然。岂并奇峰当盛夏，几因呈瑞类非烟。夜深星斗垂檐畔，雨霁虹蜺挂边。从此青天平步上，城南尺五更谁。
寄身物上，以宥天下。无瘁无欣，万物乃亚。毗阴毗阳，四时则差。溯本穷源，黄唐始架。师兵既行，放流莫赦。自兹以来，日月光泻。施及三王，八宇群诧。遂有时君，礼凭法藉。赏罚匈匈，善恶同怕。椎凿桁杨，满衢塞坝。上倚诛锄，民工诅骂。因有儒墨，无媒口嫁。贾义沽仁，攘臂穿胯。甚矣蚩蚩，遭时叱咤。尔则贤乎，夫我不暇。我闻在昔，空同枉驾。至道之门，明窈之舍。慎内闭外，长生久贳。守一居和，不跂不跨。鸿蒙雀跃，云将远迓。愿闻一言，而物自化。兽皆游日，鸟毋鸣夜。自时厥后，喜誇乐诈。独有谁希，众同或谢。公为蹠桀，岂分王霸。以国倖侥，使民炮炙。其君不疑，其臣不讶。人国既倾，尔身亦罢。安得皇初，复我春夏。玄珠日存，天宝何价。
梅英飘雪，弱柳弄新绿。泠泠画桥流水，风静波如縠。长记扁舟共载，偶近旗亭宿。渺云横玉。鸳鸯枕上，听彻新翻数般曲。此际魂清梦冷，绣被香芬馥。因念多感情怀，触处伤心目。自是今宵独寐，怎不添愁蹙。如今心足。风前月下，赖有斯人慰幽独。
谁尝失之，群起竞逐。不见泰山，一得百覆。文王之囿，草羡泉足。生逢兹辰，呦呦攸伏。
太守忧民只寸心，按行安得百其身。烦君为我家家问，要使重崖处处春。
平沙催晓，野水惊寒，遥岑寸碧烟空。万里冰霜，一夜换却西风。晴梢渐无坠叶，撼秋声、都是梧桐。情正远，奈吟湘赋楚，近日偏慵。客里依然清事，爱窗深帐暖，戏拣香筒。片霎归程，无奈梦与心同。空教故林怨鹤，掩闲门、明月山中。春又小，甚梅花、犹自未逢。
道大凭舒卷。只纵横、鸿文无范，烟驱云遣。往往探骊遗爪甲，颗颗海珠光泫。信不负、佳豪名茧。银汉倒悬千尺影，更沧江、屈注流非浅。声奕奕，宇中展。勋名恰并文章显。看千秋、景钟铭伐，螺书还扁。何必仙山求大药，枸杞根形如犬。算恨事、唯公其免。待向黄扉成燮理，调四时、玉烛光前典。筇竹杖，任公剪。
故山花竹总离披，海上时时梦见之。为报吾家娇女道，老夫心事在园葵。
不但栽梅如昔人，诗名籍籍旧传闻。我来岂直为花设，倾倒相期出近文。
嬴女昔解网，楚王有遗躅。破关既定秦，碎首闻献玉。贞姿应刃散，清响因风续。匪徇切泥功，将明怀璧辱。莫量汉祖德，空受项君勖。事去见前心，千秋渭水绿。
劝相江糜畚锸忙，却回小队访山房。松风不约炉烟直，昼晷潜随僧话长。政外辍闲知有味，区中得醉浪名乡。铜丸好句长哦罢，坐听惊猿堕莽苍。
十连名郡近天畿，负重悬知困力微。閒客已知无啸诺，邻邦聊得看芳菲。谋身旧似齐优拙，罹咎今同鲁酒围。回首隽游难恋嫪，索居独学果畴依。
芦花朴朴雪连天，枫叶椮椮日满山。似识游人非俗客，远峰呈露玉孱颜。
轻烟细雨当重九。篱伴孤芳，香为金风透。翠叶黄英怜独秀。弄月欺霜枝影瘦。三径人归花下酒。一段风流，占却秋时候。最是黄花怜故旧。不嫌茅屋年年有。
家居非不欢，禄仕亦岂急。愧身无所劳，而兹养生给。方刚幸未艾，黾勉冀有立。谫智无远图，挈瓶庶云及。圣教非一方，吾愚宁妄执。所惭鹪蝘微，不过枝与粒。悠悠我之思，去去异乡邑。大江浩东流，客悲莽交集。登船眺洲渚，暝色际日入。鬒变谁昔然，怅焉寄兹什。
无数盘蛮据虎穴，一朝时雨净神皋。帷筹已借留侯箸，版筑仍烦山甫劳。身畔长随惟一鹤，庭前旋种几株桃。如今百里同鸡犬，岭上锄云到月高。
富贵使心惑，嗜欲致行妨。宴安损性灵，美疢生膏肓。吾观古来士，高躅互相望。首路或暂同，中道更苍黄。班生嗣前烈，马融遁遐方。藉梁奄为累，附窦终自戕。通人识尚尔，咄咄可悲伤。小人难久要，君子贵其常。草木有贞心，岁晚盛芬芳。
法驾时巡出紫宸，从行犹及布衣臣。驱驰不觉离情远，感激惟知宠渥新。乡信到时应岁晚，征途随处逐阳春。两京宫阙遥相望，云树沉沉入梦频。
月湖一泓天镜光，湖上居人临水傍。绿堤不种桃与李，春风绕舍琅玕长。晴云低拂苍波浅，坐来引兴潇湘远。凉气常涵碧树秋，清阴每落渔矶晚。由来清景难久留，曳裾今向王门游。身依蓟北关山迥，梦落闽南烟雨愁。家林犹喜未衰歇，客路不须叹离别。他年当乞鉴湖归，截取长竿钓明月。
苍苍惟一色，不辨云树峰。浩浩惟一声，不辨风泉松。入谷几千曲，穿云将万重。时时乱石间，洄潭卷天容。寻源不得源，讵惜劳双筇。山荒人迹绝，猿鸟俱鸿蒙。谁知万壑响，出自微泉淙。万泉之上游，关键万峰中。出入石府藏，讵非龙所宫。空翠风不卷，气与诸天通。
老觉从游易寂寥，梦思江海耿寒宵。元来冉冉乾坤里，大抵悠悠岁月飘。南北一峰高可仰，东西二馆隐谁招。园居好在带湖水，冰雪春须积渐消。
小泊囊山古化城，山林端足擅高名。楼台影外秋风老，钟磬声中夜气清。客子情怀宜淡薄，主人言语亦分明。只应海月堂前境，从此江湖有梦成。
举足危途宦与兵，几时离乱几澄清。命拚孤注回头险，力劈分流放眼明。豪杰乘机惟辨惑，文章求实敢循名。苍苍差幸留残喘，窃慕康衢击壤声。
福唐城郭掌中窥，旭日登临到落晖。谁在画帘沽酒处，几多鸣橹趁潮归。晴来海色依稀辨，醉后乡愁积渐微。山鸟不知红粉好，才闻歌板便惊飞。
大资孙子大参甥，磊磈胸中万卷横。楼上已堆千古恨，晚潮更作断肠声。古有仲宣今仲方，二楼分贮一秋江。散愁幸有杯中月，莫下南窗下北窗。
帝子乘风下九疑，含情欲去更迟迟。独怜江草年年长，曾见凌波解佩时。
古亦有山川，古亦有锋镝。如何今别离，惨于古离别。别情最不堪，今日君与妾。悲笳喧大营，斑骓鸣路侧。去去不可留，泪下痛沾臆。去年关外战，白骨如山积。无端大出兵，今年斗苏浙。男儿飞扬心，万死博勋业。吞声逐枪炮，置身戎卒列。功名不可知，死生非为国。古人重守边，今人斗同室！所以伤别离，别离殊不值。新妇叹无襦，丈夫方行役。洒我襟上泪，续君沙场血。血泪一以尽，哀哉两决绝。
路出古浮山，木杪飞华屋。住山侃老富心机。何须兼住用招提。身尝静退缘知足，心不倾邪畏好还。
鸷鸟化为鸠，形换性亦易。有时遭故群，敛翰自远避。
锻金以为曲，揉木以为直。直曲相后先，心手始两得。秦人望屋食，以此当金革。君勿易耰锄，耰锄胜锋镝。
葛藟绵绵长道边，独行踽踽亦堪怜。邯郸正近君乡里，好借仙翁一枕眠。
剑外归来席未温，南征浩荡信乾坤。峰回内史曾游地，竹暗仙人旧隐村。白发孤翁锄麦垄，茜裙小妇闯篱门。行行莫动乡关念，身似流槎岂有根。
好样仙曹斗野西，不将颜色傍人低。由来胸腹开濛汜，故有篇章照黑蹄。采捧挂门虚昼警，鸱夷浮客趁秋跻。风胡去世纯钩蛰，谁取吹毛瑩鸊鹈。
名花逢深春，各自逞娇怪。蔷薇绕篱根，园丁采去卖。琐细不知名，结束担头挂。细细随轻风，时时与破坏。诗人浪自吟，放言竟成躗。红紫一夕空，又见韶华迈。亭亭珊瑚枝，懒入名花派。每见天秋凉，依竹堪入画。
自惭不解陬隅语，远道多劳问讯频。我自看山来海外，错呼玉局是诗人。
东城车马多，巷无蹄与辙。如何二贤豪，侵晨顾衰苶。喜言雨后凉，早暮脱炎热。爱子屋室静，尘土都已绝。不唯清耳目，亦粗养愚拙。江碑读头陁，沈赋赏雌霓。固知世德高，学问冠时哲。我惭于其间，荆华参蚁蛭。然推鹏鴳分，自足不少别。君归邀此吟，把笔强搜抉。
管领长恩旧事虚，此中何乐竟为鱼。杀青未遂终非计，贪墨无成笑久居。差喜汉家先按籍，莫教鲁壁负遗书。蓬莱自有神仙骨，脉望能灵恐不如！
十年朝露厌鸣珂，华发萧萧奈倦何。鸾翮九霄穿日月，龙骧万斛饱风波。古人不见吾犹梦，直道能行恨亦多。驷马锦衣儿辈事，只须持此答岷峨。遥看北固海门秋，千骑东方占上头。去国尚多忧国泪，送君那免别君愁。风迟宴阁清香凝，月满兜零晚穟收。北府名樽天下说，亦知能到故人不。
不是风幡不是心，祖师正眼只如今。如今不识山河碍，识得如今海岳沉。
山花零落红与绯，汀烟濛茸江水肥。人担犁锄细雨歇，路入桑柘斜阳微。深喜东州云寇去，不知西狩何时归？清平时节何时是，转觉人心与道违。
沙深老树欲全髡，湍急停云势若奔。仅有堤存如瓠子，几曾花发号桃源。天过淮海疑全别，水出昆崙已自浑。却忆故乡诸季在，接䍦颠倒辟疆园。
屹然双阙峙琼台，仰见彤云郁郁开。三井穷源知海眼，六符垂象应天台。松杉满道欣初过，芝朮何年得自培。更听鸣泉杂风籁，直疑笙鹤紫霄来。
东风花谷纷红紫，九陌轮蹄隘香雾。风流炫耀花中仙，万斛胭脂滴红露。天然富贵出幽姿，一顾倾城谁敢妒。摇摇风雪未轻飘，缈缈綵云飞不去。传觞花底溜红光，银烛烧张最高处。团圞燕乐怡天伦，共忆儿嬉有真趣。安得花前再少年，搥鼓插花穷胜事。百年光景难把玩，天马途深感迟暮。人生流坎委大化，纵尔浩歌吾起舞。高堂饮散夜沈沈，社雨阁寒春欲曙。
意可香初爇，多情月照人。梦游非有待，随意上牛津。
三顾凄凉后，今谁抱膝吟。有人皆肉食，无舌变枭音。颖脱三千客，囊空四万金。孤舟犹系岸，江碧柳阴阴。
黯澹江天雪欲飞，屋檐斜入一枝低。禽翻竹叶霜初下，春在花梢日未西。晚岁风霜从冷澹，小园烟景正凄迷。平生惯是思梅苦，多谢诗翁为品题。
漠漠秋云冷，苍苍晚色昏。故人同契阔，今夕异凉温。月黑时惊虎，山深早闭门。思君终不见，愁恨与谁论。
峥嵘蜃阁排空出，天遣薶藏付童律。神龙拿攫守榕根，下有骊珠三十一。英光长閟七百年，郁律蟠伏全其天。悔将混沌书眉手，钩取蕤宾跃九渊。自从剔藓镌苔后，夜夜乾文射南斗。岂有夸娥负以趋，只愁宝鼎终遭掊。羊城眼底风尘昏，劫火烧残字傥存。升沈显晦孰得失，可惜玲珑石不言。
一支烟卷一杯茶，习习生香满径花。闲坐小窗点旧什，且将红粉当丹砂。
芙蓉万仞削中天，抟捥乾坤面面悬。势压东溟日半夜，天连北极雪千年。晴光西洱摇金镜，瑞色南云列绮筵。奇观尽收今古胜，帝庭呼吸独为偏。巍崖高巩白云端，翠壁苍屏路几盘。重阙春藏天地老，双扉昼扃日星寒。金襕浩劫还依定，锦砌当空孰为攒。何必拈花问迦叶，岩岩直作破颜看。菡萏亭亭倒影摩，淩空忽透枕中符。崆峒无迹潜翻岛，阆苑有天常在壶。影入循环双窍迥，座归呼吸一身孤。从兹脱尽人间滓，两腋风生骨欲苏。列景标霞景色酣，莫将枯寂觑云岚。面来绝壁云常定，放出重峦石共参。枝借翠微栖各一，水供香积献分三。藏头换骨形何幻，崖霭层层露法昙。灵区回合转祥轮，五色氤氲法界新。透却尘关空即色，翻成宝相影皆真。蜃楼非海谁嘘气，玉镜中天独摄身。转觉一山凡草木，含晖濯影遍精神。阿育当年愿力雄，万山深处露神功。诸天环向尖皆合，一柱孤撑建正中。胜压鳌峰仙锁钥，光摇鹫岭玉芙蓉。峰头王母如相过，长剑崆峒此又逢。谁将手影布神通，仙掌淩空结构重。震旦名山膺九锡，巽门文笔插双峰。翠微四壁开生面，金粟三天现法容。漫向慈恩誇做赋，滇南此日壮登封。三支东向谁为钥，疋练中悬万壑前。鼎足共瞻鸡在后，涛头忽见马争先。珠玑错落九天影，冰雪翻成双壁喧。我欲倒骑玉龙背，峰头群鹤共翩翩。碧树千寻云影重，淩风老干独朦茸。直将秦帝登封物，常作僧伽护法龙。鳞甲半天猿臂舞，幢幡千队凤毛缝。餐冰饱雪千年炼，还共拈花一笑供。鸾鹤空山路渺茫，重峦绝处逗云房。何人天外能来往，有洞花间独閟藏。瑶草琼枝开自落，金茎玉乳滴还长。神龙百尺潭时护，不许桃花出夜郎。洞天原不在人寰，三派东边更仰攀。直到万峰穷极处，忽悬双阙窈冥间。碧桃开落门常在，玄鹤纵横路不关。东向蓬莱三万里，片云时去又时还。
竹已萌千龙，水自走万马。人在苍琼轩，笑倾白玉斝。饮到月华落，醉倒洞之下。一堂皆酒仙，地远无人画。
赵州东院西，密室烂如泥。窦八布衫穿，赤土画簸箕。檐头雨滴滴，鸡向五更啼。
杳杳巫峡云，悠悠汉江水。愁杀几少年，春风相忆地。
鱼稻有如淮右，溪山宛类江南。自是迁臣多病，非干此地烟岚。
鲲横学海孰知修，万卷胸中古索丘。滂喜澄清真有志，籍违礼法亦如雠。发棠事亟聊行锦，活国忠存待借筹。圣要直臣流俗惮，会须览镜说韩休。
峰云赫赫吐峥嵘，枝杪蔫垂暑暍生。赤膊不成仍涣汗，红花似火欲燔睛。溪风野马奔尘势，山雨春蚕食叶声。喜极层林齐起舞，炎氛洗尽晚空清。
数间茅屋镜湖滨，万卷藏书不救贫。燕去燕来还过日，花开花落即经春。开编喜见平生友，照水惊非曩岁人。自笑灭胡心尚在，凭高慷慨欲忘身。
轻寒乍暖未分明，柳盼春阴花盼晴。听罢扬州绝命曲，江南三月雨无声。
才尝欢味便分携，消瘦沉吟几日疑。只恐爱迷犹有误，莫因明慧更成痴。拚教皓质君前露，忍遣丹心妾自知。底事料伊非薄幸，百般迁就顺人时。
千里潺湲建溪路，梦魂一夕西归去。龙舼欲上巴兽滩，越王金鸡报天曙。
衮冕临轩物象熙，周家多士集彤墀。才非贾谊宁须哭，直似刘蕡亦受知。天䘵云烟浮笔砚，蓬莱日月丽旌旗。敢云身在层霄上，忘却灯窗昔下帷。
偶上晴溪望，尘喧都不关。野桃经雨落，沙鸟与人闲。投杖卧春草，临流看远山。长堤一舒啸，遥寄数峰间。
听我尊前醉后歌。人生亡奈别离何。但使情亲千里近。须信。无情对面是山河。寄语石头城下水。居士。而今浑不怕风波。借使未如鸥鸟惯。相伴。也应学得老渔蓑。
青山补屋爱流泉，画里移家就辋川。添得一舟乘兴上，烟波随处小游仙。
春色依依笼远树，卷衲支藤墀轻屦。尘世茫茫无限人，不知谁问曹溪路。
崎岖只惯识羁情，足下忙穿子更轻。近世宦途如纸薄，当知险处不须行。
争挥钩弋手，竞耸踏摇身。伤颊讵关舞，捧心非效嚬。
台城南畔拥油韬，四十名郎此梦刀。文陛入辞交戟密，太微回望积星高。醉罗定费斋中酎，吟管应催石上毫。莫恋江东佳丽地，归来开院接金鳌。
山云向晚留，山雨凌晓濯。花明红欲坠，松净翠可握。未觉人意宽，独喜鸟声乐。平生麋鹿性，避地谐丘壑。复接翁季友，诗文剩酬酢。萝门邃宜步，洼樽深可酌。不闻杖屦过，无乃厌硗确。愿承名理谈，煮茗破昏浊。
南楼人未起。爆竹声闻，应在笙歌里。
花事阑珊又一年，当门岩壑总依然。落红满地休轻扫，也算留春在目前。
似尔聪明少，吾生望未涯。孤城常作客，九月始还家。暮雨沉关树，寒风落渚花。洞庭秋色里，为我吊长沙。
美人家住越江城，翠袖红颜最有情。犹是江南无雪地，雪中看得更分明。
柴门小启。甚重重叠叠，堆入帘底。柳不成痕，桐不成阴，竹又个无成字。水边篱落横斜见，又不似、罗浮妆倚。倩阿谁问答形神，除和陶诗无计。非复三人对影，举杯邀月色，岑寂恁地。衣白衣黄，大袖疏襟，黯黯酒痕难洗。争妍仿佛佳人背，顾好处、自怜无坠。趁早些、收拾横陈，玉骨枕函留翠。
鞠之育之不羞耻，恩情亦各言其子。天寒日暮山谷里，肠断非关陇头水。儿呼母兮啼失声，依然离别难为情。洒血仰头兮诉苍苍，知我如此兮不如无生。
水晶千尺护龙宫，白马南归幻力同。贝叶岂因霜气老，千年红又万年红。
琼花散丹石，掩映临江阴。谁知枯落后，更有白云深。
人家鸡犬近相闻，村落纡回古木深。山客一来尘想尽，水声终日奏鸣琴。
悉如羊公鹤，氋氃费推遣。心如旋磨驴，日夜团圞转。夫子为讥诃，譬说颇蔓衍。愁心得少休，忽作象鼻卷。出门无所诣，地坐息疲喘。路穷辄一笑，兴尽复回反。风光闻布谷，人家初煮茧。倚藤望九峰，层叠分浓浅。
下江值云簇，水色透沙清。挂席风势烈，两岸无人行。野市门多关，久绝鸡犬声。时势驱之然，茫昧嗟予生。兴怀孤山人，种梅千古名。浮荣梦幻耳，世事春云轻。邻船羞小鲜，佐以红酒烹。欣然暖曲身，慨此奔走情。退省毋悠悠，进寸徒营营。拄笏看西山，归来有时成。
腻茧裁邛部，苍崖映越溪。展时云冉冉，呵久露凄凄。平滑逾鹅素，精钢类袅蹄。轻于汉宫縠，碧似夏王圭。钿轴聊闲卷，银钩且醉题。即时封密诏，别有武都泥。
行行重行行，行行过峡山。登山望所思，大科霄汉间。霄汉岂云远，见之在不迁。纷纷怅离别，浩浩元同天。
丁山烟雨晚濛濛，柳岸苍波著短篷。飞鸟白，断云红，一曲清歌淡月中。
醒梦浑疑霄汉游，虞封邃古镇幽州。龙擎破寺金难布，虎饱居僧锡不留。紫电有光鞭岭足，白云无力冒山头。猿猱登眺孤筇健，一啸长空万里秋。
天道尊高父道同，地亲如母祀先农。社翁不肯饮残水，野老犹能存古风。箫鼓村田聊击壤，鸡豚社酒好治聋。满庭芳曲还堪唱，一笑东坡鬓已翁。
有月何须烛，无云不怕风。借谁竿百尺，光照九天中。
系船溪水头，山中成久留。半月总值雨，一身都是愁。哺雏败檐雀，逐妇深树鸠。薪采辍夫役，摘蔬荐晨羞。
炎灵遗剑玺，当途骇龙战。圣期缺中壤，霸功兴宇县。鹊起登吴台，凤翔陵楚甸。衿带穷岩险，帷帟尽谋选。北拒溺骖镳，西龛收组练。江海既无波，俯仰流英盼。裘冕类禋郊，卜揆崇离殿。钓台临讲阅，樊山开广燕。文物共葳蕤，声明且葱茜。三光厌分景，书轨欲同荐。参差世祀忽，寂寞市朝变。舞馆识馀基，歌梁想遗啭。故林衰木平，荒池秋草遍。雄图怅若兹，茂宰深遐眷。幽客滞江皋，从赏乖缨弁。清卮阻献酬，良书限闻见。幸藉芳音多，承风采馀绚。于役倘有期，鄂渚同游衍。
瀛洲学士风流远，中叶唐惭贞观唐。灵武拾遗晚羁旅，开元供奉老佯狂。戏苕翡翠非伦拟，撼树蚍蜉不揣量。赖有元和韩十八，骑麟被发共翱翔。
高情帝女慕乘鸾，绀发初簪玉叶冠。秋月无云生碧落，素蕖寒露出清澜。层城烟雾将归远，浮世尘埃久住难。一自箫声飞去后，洞宫深掩碧瑶坛。
十年灯翳视浮荣，兀坐翛然槁木形。别后情怀非往日，老来光景似流星。厚恩未报心徒赤，多病何从发复青。一览彫章思旧好，忽如醒病得初酲。
虾须初揭。正社日停针，窗风鸣铁。懒自梳妆，乱挽鬟儿非滑。追想昨宵瞥见，有多少、动情谁说。枉在屏风背后，立歪罗袜。听玉人言去苦难泄。任树上黄莺叹离别。强欲排余恨，反寸肠悲裂。试使侍儿挽住，想未离、画桥东折。传道行踪已远，但垂杨烟结。
昨夜园林播暖风，辛夷开尽小桃红。云封孤岛天阊外，竹拥人家烟雨中。社日尚难欺乳燕，波涛原不阻归鸿。王孙芳草情无限，一曲狂歌仰碧空。
觑纤长指爪，未褪嫣痕，女儿花又开遍。懒理金针，慵抽彩笔，爱傍芳丛频捡。小摘繁英，细删攒蒂，轻研霞片。捲袖罗、蘸上春葱，仿佛珊瑚成串。多少深闺兰媛。惯灯前月下，比评深浅。认红豆初拈，几误鹦哥偷咽。金盆和露，玉纤流艳。染了又重染。怪小婢、道是啼痕，一样凝成红点。
下见长条见短枝，止缘幽恨减芳时。年来几度丝千尺，引得丝长易别离。
束书欲去意迟迟，从此宁无一会期。客路相逢如宿契，人生难得是閒时。虚廊过午陪行食，净院中宵共说诗。此乐何时仍共赏，底须簪佩侍彤墀。绣段轻投报苦迟，隔关那复共襟期。艰虞敢自求安宅，懒慢欣知不入时。王粲登楼初有赋，杜陵屏迹可无诗。边声又逐秋风劲，谁有良筹动玉墀。
病厌追游懒举觞，今年闭户作重阳。香烟袅袅闲萦几，书卷纷纷静满床。斜日更增秋惨淡，黄花应怪客凄凉。长安光景还如昨，谁醉城南杜曲旁。
丁巳徐州，公四十二，熙宁十年。作防河小录，长堤亘水，改元新表，献岁朝天。孤鹤南飞，大江东去，老至难耕阳羡田。伤心事，过建中靖国，宋室江山。人间万事奎躔。又尊酒梅花香寿筵。算几朝如梦，历尽新腊，千家尽哭，血染西川。画角连营，紫裘腰笛，诗卷长流天地间。南荣夜，问何人异代，配食仇仙。
万里长征，山河别后无从赋。旧家门户。禁受风和雨。不道归时，特地长亭遇。欢如故。故人奚慕。有酒宁相负。
闭目念前古，飘然一烘尘。两仪仍似旧，万物互争新。轩冕荣何在，箪瓢乐最真。众人俱我笑，我亦笑其人。
燕懒莺慵蜂蝶痴，花阴亭午日迟迟。困人天气宜高枕，不用频呼来梦儿。
山月斜临帐，山风细拂裳。萧萧碧烟静，炯炯白间凉。境寂万缘息，心灰千虑亡。无端催曙鸟，底事厌宵长。
花前相见即相呼，日暮连舟渡碧湖。含笑问郎何处住，西来能过妾家无。
好笑李诗翁，寄身明月中。饥肠吞白露，醉口吐清风。时时跨霜鹤，步步凌秋空。相呼且相待，略住白云峰。
突兀高塔出。势崚嶒、荆轲山上，傲然孤立。荒径不修人行少，草色春来未碧。残旧损、风催雨逼。一抹淡烟村落远，看纵横、阡陌真沉寂。踯躅久，日之夕。似闻飒飒西风疾。正悲歌，萧萧易水，座中皆泣。壮士头颅酬知己，或曰原非为国。叹后世、轻讥苛责。不解此塔凭谁造，岂二千年前丹之迹？除暴虐，是为德。
东西南北岳，峻极尽难群。有感生贤相，无偏像圣君。四方观玉像，万壑绝妖氛。影入周公侧，声曾汉后闻。民居依巨荫，敕祭答殊勋。洞府高低接，都城左右分。烟浮巢父水，岚湿许由坟。顶阔星难转，岩高日易曛。薜萝藏隐逸，瀑布溅耕耘。帝籍颁新读，天香降庙焚。石危名启母，柏大号将军。献寿临双阙，呈祥出五云。将仙存旧迹，封禅验遗文。终待移家住，闲眠乐放勋。
吴淞烟水是臞庵，从昔行人入美谈。小艇延缘苇间过，市声依旧隔桥南。
腊中仙赏起华英，高耸云鳌彻太清。预占春楼无限景，更听风度管弦声。
江州曾一访孤亭。九派流分万岫青。此夜得闻弦上语，客心仍自不堪听。
沓嶂宽围巴水通，登临眼界浩无穷。空蒙岚翠云烟外，明灭波光树影中。莫咏枫林伤极目，且依蘋末挹雄风。中原十载人将尽，相见休嗟似转蓬。
决事还须更事酬，清谭妙理一时休。渔翁亦被机心误，眼暗汀边结钓钩。
珠箔晓光寒，杨花漫春雪。床头紫绮囊，中有同心结。
江城初霁重阳雨，暇日同登节镇楼。黄菊有情还照眼，茱萸无分最惊秋。渔人竞下横池网，客子真怀钓湘舟。优剧不妨供小坐，世情方汝更悠悠。
花开花谢云烟过，百意销沉。犹念晴阴。不许芳菲不上心。闲愁闲忆俄千匝，都付闲吟。楼迥灯深。已负当初况到今。
高僧不出住花宫，百毳袈裟手自缝。遥想千岩秋色里，六时放梵下虚空。
雁来红靓牵牛紫，花间凉雨犹沁。晚晴茉莉半开时，爱小莲丰韵。柳外月、徘徊弄影，真珠帘底檀蛾晕。绮思浓于酒，又恰被青禽唤醒，捎到芳讯。书字强说平安，凤城秋夜，半衾幽梦无准。素娥青女斗婵娟，怎奈铢衣冷，更露鹊栖枝未稳。晶盘那得明珠定。想夜夜瑶宫里，愁倚银屏，泪珠滴粉。
无疆圣节值良晨，先已恩覃草莽臣。葵藿有心惟向日，松云生意自长春。南山祝寿归周雅，东国称觥近古豳。万里君门西望处，却怜蜗角属何因。
还元返本。作用难明须细论。神气。窈窕之中复混成。勤修不倦。直到无为功始见。此是天机。不遇真仙莫强知。
坦腹东床佳婿，企脚北窗真人。谈笑眼前事业，风流膜外精神。
望尽吴山是楚峰，一缄芳信托归鸿。丁香暗结盈盈露，豆蔻微含细细风。春水染衣鹦鹉绿，江花落酒杜鹃红。此身曾是登瀛客，未信扶桑弱水东。
鼻祖贻谋远，承家积庆长。青箱元不坠，玉树久逾芳。气验三嵎秀，祥占五世昌。向来蜀父老，久忆汉文章。试问风骚将，谁登翰墨场。浮云玉垒变，秋草墨池荒。大雅沦金石，斯文厌秕糠。九成方命舜，三变必兴唐。东壁初观象，南箕果降光。终当荐清庙，始验出昆冈。世喜韶音在，人皆肉味忘。遥闻望帝国，重立郑公乡。议论看前辈，春秋守素王。谈经追服杜，下笔逼班扬。价重连城璧，功高治水航。词源倾滟滪，才刃剧干将。思涌辞穿月，文成字挟霜。高明齐日观，豪健敌风樯。不但垂金薤，方期兆玉璜。径宜排稷下，不用奏阿房。退草三千牍，深窥数仞墙。多闻正科斗，博识辨商羊。乡党尊王烈，交游说郑庄。弦歌化邹鲁，文物见成康。壮岁观周乐，昭时笑楚狂。风尘天下辙，日月魏中梁。星列桥门外，霜寒璧水傍。应书随汉传，鼓箧上虞庠。大策先多士，高谈兀老苍。诸儒甘折角，宗伯许升堂。擢秀联龙虎，凌霄翳凤凰。西黉聊偃息，北海暂徊翔。绛帐师儒室，青衿弟子行。至音消郑卫，俗学起膏肓。德业方天纵，才名故日彰。筑岩宜梦说，负鼎可干汤。宪古兴华旦，蒐儒列奉常。鲁宫传礼乐，赵铎应宫商。金纳诸侯酎，郊崇上帝觞。朝仪修草具，庙乐纪芝房。方刺封中制，将分岱岳祊。守邦严典礼，范俗正堤防。恩赐尚书舄，班齐骑省郎。明光联执戟，建礼入含香。鸣玉趋文陛，垂绅拱御床。天临豸冠动，风凛兽樽凉。禁省吟红药，朝廷少皂囊。忧时惟贾傅，疾恶甚张纲。伏阁曾留谏，埋轮讵畏强。忠言深慷慨，直气欻飞扬。屡乞开宣室，常思请尚方。马皆贪立仗，凤独见朝阳。直道难容黯，群臣惜渡湘。虚心忘宠辱，知命信行藏。徼道森长乐，周庐肃未央。赘衣重入侍，交戟俨开张。地有长城固，时无宝瑟僵。鸣銮思禹穴，飞旆入雷塘。仗狩崆峒远，旌垂少海黄。方资清宿卫，乃遽释轩裳。负郭俄回驾，专城再耀铓。化移江北枳，讼决召南棠。已去浮江虎，潜躯避境蝗。使车更刺举，夷路看腾骧。未即归前席，还闻出护羌。不通五尺道，坐富十年粮。念昔东南帝，多兴楚越疆。聚星占晋国，厌气走秦皇。往者何劳继，今王未易量。布书垂象魏，仄席在岩廊。大业虽中偾，神谋正外攘。会须擒颉利，方拟殄烧当。宇宙依秦树，山河接汶篁。再令宫禁肃，必赖股肱良。岂久留乘塞，行看入奉璋。无安都护府，亟趣舍人装。有客弹长铗，终年窃太仓。乘龙安敢望，飞凤果为祥。贪禄难投帻，登堂阻奉觞。遥期千岁寿，坐见海生桑。
万里驰驱到夜郎，亲承紫诏谕殊方。欲持清白光先训，敢毁廉隅负圣皇。琴鹤不教随使骑，金珠况肯入行装。宾朋试解悭囊看，祗有新诗十数章。
日夕歌声起，前村带雉归。如何牧犊子，不惜雉朝飞。牛背虽安隐，田家亦苦辛。纷纷城市客，谁念牧牛人。归路偶逢人，问我牛何喘。非关气未和，只是牛行远。
宓子能为政，当时最少年。神明因取友，清静只鸣弦。君作琼南令，今同单父贤。妙龄方十九，高弟是三千。邑小滨炎海，堂虚隐瘴烟。乘閒桑柘外，折节父兄前。鱼识河鲂美，禽知么凤妍。槟榔青满子，茉莉绿成钱。讼少无三木，书多有八编。勤休星出入，清已日流传。及此春秋富，弥令冰雪坚。初升欣旭景，为寿未须筵。
山林殊市朝，易隔故人面。珍重山中人，留面长相见。
水晶宫殿压青山，隔断红尘霄汉间。湖上雷声轰不住，长疑仙子驾龙还。
野径孤横雪外枝，岁寒了不受春知。世间所谓奇男子，除却梅花更是谁。
绝岛凝寒气未温，忽传春信到蓬门。苍寒犹带烟霞韵，素魄时留冰雪痕。欲探陇头愁远树，却看墙角喜孤根。疏枝冷蕊仍堪把，何逊扬州且莫论！
澍雨昨宵涨小池，晓来庭院绿参差。儿童报道蔬堪摘，便好邀宾赏岁时。
轰轰烈烈一乾坤，北马南船日夜奔。野老有怀悲故国，孤臣无泪哭中原。浮生似我仍留寓，季世何人不闭门。独惜两湖归隐后，枕戈谁是晋刘琨。
郭外青山旧结庐，微茫野径望中无。残生竟抱烟霞癖，好事犹传海岳图。夜壁松风悬雅乐，秋池菊水酌商觚。傥从世事求玄赏，好趁轻舟看浴凫。
秋日故人来野堂，生涯彼此一书囊。投闲已著归田录，餋老还求种树方。谩有篇诗酬逸兴，可无尊酒沃愁肠。白头乱后俱强健，却似黄花独耐霜。
独倚苍岩玩碧澜，共知龙向此中蟠。九天空阔疑雷动，万木萧疏带雨寒。马鬣不教桑楚歉，鸟耘那见稻畦乾。行藏笑与髯翁道，潜跃由来不是难。
柿叶红如染，横陈几席间。小题秋样句，客思满江山。
阴山吹笛大军行，铁甲冰霜落有声。西上胡沙天渐近，可怜月比故园明。
玉软金醲瑶草铺，四郊环望盛皇都。亿年列祖开鸿运，万国臣工囿燕图。道揆古闻肝比铁，世趋我愧胆如凫。鹊声欹枕牵魂梦，何日同君话五湖。云窦漏光锦碎铺，厂楼长夏寱鸿都。侧身左顾浅鹏窟，醒梦前柯笑蚁图。静水蒹葭闲豢鹤，趁时粱稻惯搂凫。秃翁握网支矶立，嫚问鱼多孰与湖。豢柳醲烟煦影铺，上林人醉拟清都。刺天茑蔓凭高木，照眼蜃楼惊幻图。三叹德辉稀缥凤，半生踪迹愧浮凫。紫云觖我樵灵望，那得随君梦鉴湖。
万人如海最堪藏，何必南山有豹章。避世金门师曼倩，变名桐濑笑严光。睡龙渊底珠潜色，抵鹊山头玉混芒。不比寻常沟渎里，蛙跳雀浴便张皇。
自保良不易，和光诚独难。城市多豺虎，平居有波澜。心似九疑曲，那能见眉端。踯躅悲侪侣，世人宁与欢。君子慎厥始，小人丛忧患。去去勿复道，虚舟以自安。
溪邑儿因旱久劳，正愁无处问如何。童奴忽报行人说，中浣泉南得雨多。
一梦惊回四十年，升平楼下听胪传。共攀玉兔月中桂，认得铜驼陌上仙。忽遇旗旄行县邑，先驱貔虎访林泉。王孙自是经纶手，容我沧江卧钓船。
赫赫勋名出武庠，荣膺爵秩显天阊。乾嘉盛世干城倚，金厦方隅保障当。李帅军前标骏望，蔡魁净后觐龙光。如公福泽畴能匹，义举留贻荫梓桑。
狂飙搅惊尘，。支生强我游，华构忽在暇。入门已，且况。主人道门老，兴趣久已炎。，有清泛。冲融一境寂，。，竹日光艳艳。
去岁游春屐，苔痕故可寻。人家随岸远，塔影落湖深。
香散帘帏寂，尘生翰墨闲。空传三壶誉，无复内朝班。
止酒愁无那，哦诗意已阑。镊髭非急务，也遣半时闲。
济世才无取，登朝运所遭。濡鹈真窃禄，汗马本非劳。汉重商贤隐，尧嗟颍客高。古今閒自况，何翅九牛毛。
寒烟淡日满沧洲，台榭相通一径幽。志欲吞吴嗟隔水，力能成魏密藏舟。纸窗趁晓开黄卷，蒲叶涵春付白鸥。千载废兴何可问，一樽浊酒更迟留。岛屿回环水绕堤，碧芦青荇密相依。凌风战舰知何处，落日游人尚未归。细细佛香时入坐，双双沙鸟静忘机。史君自是蓬莱客，倚遍栏干恋翠微。
连宵风雨太飘飖，颇讶龙吟意气豪。三座危桥过不易，一溪湍水涨能高。栖迟王事嗟何及，咫尺威颜敢告劳。袖取丰年天上去，洗泥准拟醉香醪。
正南午，想念吾师如目睹。无边业障自然消，岂要云为枉辛苦。
水光沈碧驾船时，疑是登天不用梯。鱼影暗随篷影动，雁声遥与橹声齐。几回待月停梅北，或只和烟系柳西。万里任教湖海阔，放行收住不曾迷。
阴已至人日，雨仍当立春。梅花一开谢，草色半陈新。节物变风物，病身成老身。微吟终楚调，高兴属词人。
泉下颜光禄，二纪瞻马首。停骖肃松槚，风节应不朽。源深派河汉，蹙蹙寻常窄。嗜芰借甘滋，无涯君子泽。易经传父子，前后弓帛贲。衣钵堂室中，千古发潜秘。昼扃熟鹿守，晨启素鸦驯。延陵挂孤剑，吴月照峨岷。以心为形役，徇人失天真。蕨薇与杞荑，求仁始得仁。蚁封于何险，醯鸡岂必嗤。须弥一目了，亭中大然之。龟雒俨如故，玉灵诚有知。归舻带江海，澡濯我清伊。辋川题作浪，武昌栽属官。爱思如孔阶，茸髯摆奇观。怀仙津步翳，凡圣隔两尘。长统植园果，老幼分甘珍。侧生昂九霄，萧森谷量簬。溪岚翠欲滴，尘外嵇阮趣。
诸兄弃逝有乔木，病妻死别今空帷。凄凉听雨夜如此，老大还乡心转悲。风气百年无旧俗，江山满目记儿时。孤灯明灭可谁语，援笔怅然还赋诗。
李陵台北晾鹰台，秋到居庸万壑哀。九月出关驴背冷，十年回首雁声来。中原戈马犹前日，边塞风云岂异才。掷画还君三叹息，陪都天仗泣龙媒。
琼岛宸游日，随游切九重。天恩许乘骑，仙仗从飞龙。迤逦云霄近，汪洋雨露浓。词臣何庆幸，千载得遭逢。太液春波暖，承恩泛綵舟。轻盈兰棹发，荡漾玉虹流。帘影移宫树，茶香出御瓯。此中多胜景，况是从宸游。翠巘开新殿，团花簇玉阑。醇醪天上赐，仙境御前看。浩荡恩波阔，光荣礼数宽。微臣沾圣泽，何幸侍金銮。奉诏随鸾驭，遨游遍小山。风光连禁籞，花影覆清湾。路绕金宫转，云随綵仗还。紫骝如掣电，倏已度仙关。猛兽来西极，低徊御苑中。爪牙真猛捷，毛骨独奇雄。宝树横金锁，珠毬结綵茸。从容看率舞，还想有虞风。玉涧通泉脉，金龙喷雪花。峥嵘山骨润，滉漾水帘斜。暝色凝飞雨，清声隔綵霞。此中尘不到，应即是仙家。水鸟多驯狎，偏随綵仗飞。六龙回御辇，一箭落毛衣。珍味同沾赐，儒冠倍有辉。独惭无寸补，遭遇古来稀。松柏清阴满，林间列宴时。玉阶分御赐，仙醴泛金卮。翠釜驼峰异，雕盘鲙缕奇。恩同天地阔，思报永无涯。珍禽来异域，分赐出雕笼。禀质生尤异，能言类莫同。宴游逢盛世，恩眷自宸衷。感激应无极，怀思意不穷。四海同熙皞，宸游乐太平。綵云随御辇，瑞日照霓旌。赐赉何稠叠，沾承感圣明。永言歌帝德，千载播鸿名。
籍甚诗名世所传，耳孙今始出遗编。发扬风教三纲正，包括乾坤一气全。峻拔孤峰当，容幽涧落春泉。超然远思追前古，好续委蛇二雅篇。
突兀压神州，苍茫据上游。群山皆北向，沁水自南流。地远三川见，天晴万木秋。故乡在何处，回首白云浮。
南方秋不悲，奈我居异乡。不见枫叶丹，但怜菊花黄。扫迹燕如客，斜书雁成行。梦中清愁阔，云此是潇湘。潇湘连洞庭，何处是东阳。
先人六儿女，姊长孝且慈。德淑命不淑，哀哉止于斯。莫年失爱子，哭泣鬓成丝。年才五十七，一病不可医。姊死我在傍，姊葬吾不知。初闻卜九月，不得日与时。丐祠既不遂，临穴竟无期。日月为我昏，风雨为我悲。宦游何所得，抱恨渺无涯。尚馀英公须，未作子厚碑。便当回雁荡，那忍过秭归。
银蟾皎洁，万里清辉满。云翳长风尽吹散。想天公、也自知我昨夜无聊，还赐与，通宵尊前吟玩。海门龙起立，我亦狂来，醉舞婆娑影凌乱。恐嫦娥笑我、华发苍颜，不悟流光暗中换。从言有月即中秋，恁乐事、赏心不须分判。
路接西陲入望赊，紫霞缥缈傍仙家。炎吹野雾销冬雪，气吐晴岚罩物华。炼色烹云丹鼎旧，蒸风拂雨篆烟斜。长流似引骊山脉，昼夜源源漾落花。
久病倦于客，思亲应自归。敢希宏景志，庶息汉阴机。旅雁惊人起，孤云傍岫飞。片帆秋色里，直指旧渔矶。
吟塘春草夺袍青，兰玉仙姿出谢庭。刻羽彫章传雪市，煎波丽赋淹云溟。逢衣四座开宾榻，綵服千金献寿醽。汉殿前期思削牍，紫围翔步弁如星。
不挂寸丝方免寒，何须特地袅长竿。而今落落零零也，七佛之名甚处安。
余家有一窟，窟中无一物。净洁空堂堂，光华明日日。䔫食养微躯，布裘遮幻质。任你千圣现，我有天真佛。
谁道幽兰是国香，山林僻处更芬芳。从今借得佳人佩，伴我春堂昼梦长。特地闻时却不香，暗中芬馥度微芳。寂然鼻观圆通处，深院无人春昼长。喷了清香开了花，却归盆槛付公家。来春花发香尤好，预借幽根茁露芽。纤纤碧叶浅黄花，暗淡香飘物外家。培壅莫教摧露下，春风岁岁长灵芽。
此水虽非禹凿开，废丘山下重萦回。莫言只解东流去，曾使章邯自杀来。
金乌日日东飞西，滔滔绿水流长溪。流波一去不复返，逐日恨无八骏蹄。穷理达生独孔子，叹夫逝者如斯水。岁不我与其奈何，两鬓星星尚如此！曩时凿破藩垣重，泽民济世学英雄。风云未会我何往，天地大否途难通。霜匣神剑苍龙直，切玉如泥长数尺。利器深藏人未知，丰城埋没神光寂。读书一目下数行，金石其心学正常。学术忠义两无用，道之将丧予忧惶。有意攀龙不得上，徒劳牙角拔犀象。唯思仁义济苍生，岂为珍羞列方丈。箪瓢陋巷甘孤穷，鸿鹄安与燕雀同。天与之才不与地，反令竖子成其功。安得光明依日月，功名未立头如雪。问君此错若为多，使尽二十四州铁。
误入仙源不记春，花间一见喜津津。可怜尘迹空遗恨，一树桃花经几秦。
珊瑚十里绿云屯，毗舍城南梦蝶园。日日花开春不老，华严东港好乾坤。
天命有开，维仁是依。乃眷冀邦，于以顾之。其顾伊何，发祥肇基。施于孙子，虔奉孝思。
秋风响耳环，古怪聚人看。赤脚行霜地，腥身礼月坛。儋斋犹买肉，挂帛不遮寒。亦有西来意，相逢欲语难。
陇麦蕃滋细雨中，尘沙贴地任东风。马蹄才踏江南路，风景烟光便不同。
知从清浅水边来，标致孤高似老梅。华馆久同佳客住，锦囊多为贵人开。消除世虑抄花谱，发越吟情恋酒杯。记取逋仙欠诗嗣，古祠香火莫尘埃。
茭白生苗藏蛤地，桑黄含葚浴蚕天。
竹径藏林壑，风凉暑气删。紫薇邀蝶羽，白石枕溪湾。至大三千界，幽微十万山。何堪举鸿鹄，真可放鸥鹇。
丈人九华秀，曳裾自王门。归来遂云月，壁立华山尊。有子恭皇命，适逢岳降辰。天寿祝平格，百龄安足论。
锦里论交三十年，浮筠大玉透中边。投荒已作无期别，梦觉依然堕我前。
一夜青山有梦思，寒林仍是独行迟。不知红叶留多少，可许痴人再到时。
青山如主复如宾，相对无言意自真。富贵不应忘此味，从来世上少闲人。
东风驰道直如弦，琪树春阴护马鞯。从幸少年初赐锦，数声啼鸟落花前。
羲轮流驶入初伏。滂沛陡倾珠万斛。凉生小院净纤埃，黛抹远峰拭新沐。挥箑相将出门去，踏遍高原与幽谷。小桥流水涨初平，深林啼鴂呼相逐。亭亭隔陇几株松，袅袅绕篱数竿竹。款扉剥啄惊小尨，跣足科头客不速。主人笑道兼味无，脱粟盘飧唯苜蓿。薰风徐引碧筒杯，香气早传红玉曲。不将诗律缚老饕，细数酒筹难更仆。笑把闲题信手拈，分来险韵频眉蹙。相与冥搜刺史肠，畴能不负将军腹。击钵催成绮席开，温铛煎沸清醅熟。欢呼进酒大斗倾，头上片云疑欲覆。归去归去约重来，屋小于舟难托宿。
定起一声清磬，经行几转云堂。课毕篝灯松火，摘来柏叶生香。
春来日日望郎归，转觉天涯信字稀。回首又惊三月暮，东风门巷柳花飞。
闻说桃花竞笑春，玄都道士又更新。好携三尺青鸾尾，去扫平津阁上尘。
名利世所重，燋烂以为期。出处不自由，语默多因时。陈侯有馀佞，又以传其儿。苏秦掉颊舌，代厉俱诡随。此风几百年，尚作柔佞姿。武子衒富豪，击碎珊瑚枝。褒姒出巧谮，归放加伯奇。茫茫天宇间，穷达不可推。不须谋快乐，亦勿生愁悲。但看忧乐人，往往心神衰。长年饱吃饭，此事前贤诗。
酒尊深几许，离思浩纷纷。城日迟烘柳，江风暖送云。近郊行色尽，双阙曙光分。想见皋陶作，嘉谟一正君。
近市翛然晏子居。药栏回合槿篱疏。惯看鸟雀下阶除。载酒断无人问字，打门恰有吏催租。到家翻遣客怀孤。
缥缈飞楼倚太清，危栏一瞬尽沧溟。世途忽忽与时异，水色溶溶依旧青。夷夏固知归禹画，幽燕何事属戎庭。草莱贱策无津致，空想秋风涕泗零。
山樵夏斩樗栎枝，受尽日炙兼风吹。天寒岁晚见功用，春透肝鬲连腰肢。一室暖香胜桦烛，破衲纫缝针线续。床头瓮子新篘成，翁媪分齑小筵席。山家此乐无厌时，何须玉笋扶金卮。我亦平生知此味，今年此味奇更奇。山中低厂编错薪，不知山外飞氛尘。一尘一窝榾柮老稚均，此时痛快出苦辛。
风流争解说卢郎，墨沈淋漓入醉乡。云白山青随意写，一时不数米襄阳。
似带黄山雪，苍苍五鬣姿。卧龙馀尔在，化石亦吾师。雨欲生鹅素，风先动兔丝。毕宏微渲染，神妙至今疑。
又是三年别，相看一水遥。寒新云殢雨，夜永月留潮。岂不谓行露，谁其赋食苗。江湖今远适，丛桂不须招。
共惜春红好，谁看晚翠深。涧边长郁郁，霜后独森森。秾冶非吾事，幽贞回此心。山中有园绮，垂白更相寻。
十年沉落困推挤，出处于公恨不齐。本谓重来酬契阔，岂期一见又分携。风吹渭水波声小，春压阳关柳色低。老矣销魂难语别，且须倒尽玉东西。
秋夜一何长，漫漫难及晨。我非壮士志，胡为怀苦辛。披衣起徘徊，仰看参与辰。三星犹在户，河汉未西沈。世累忽相扰，百忧坐自臻。欢愉随时弃，衰病逐年侵。茕独自天启，多艰将焉畛。弃置无复道，惆怅难再陈。
捧黄封诏卷。随处是、离亭别宴。红翠成轮歌未遍。早已恨、野桥风便。此去济南非久，惟有凤池鸾殿。三月花飞几片。又减却、芳菲过半。千里恩深云海浅。民爱比、春流不断。更上玉楼西望，雁与征帆共远。
潭州楚南郡，犷黠俗易敝。伊昔炎宋时，控禦恒置帅。惟我神圣朝，绥靖亦数世。可惜财赋区，章组杂冗赘。去年五百峒，椎牛立赤帜。居氓弃业走，行旅昼心悸。予时移镇来，集议询根蒂。山川聚米观，列阵掎角势。团夫县点壮，甲长家举义。号令风电驱，狼兕各歼殪。似闻益阳箐，倡乱渠首二。敢叛假息恩，遂揭怒车臂。岂缘侵歉馀，我有赈恤惠。岂缘科率烦，厥咎乃长吏。鸷猛安足雄，明法匪虚器。湘乡覆辙多，何不为戒事。吾皇文武资，衰予备驱使。安良在除暴，予也报恩地。慎尔血气躯，毋使城市弃。
一夜霜风吃紧吹，晓惊飞鸟蹴花枝。谁知窗外纷纷意，正是山阴雪下时。
自古田园活计长，醉敲牛角取宫商。催耕啼后新秧绿，锻磨鸣时大麦黄。桐树著花茶户富，梅林无实秫田荒。狂夫本是农家子，抛却一犁游四方。
天涯老孤臣，想象赋贞燕。空梁泥屡落，故渚冰自泮。影托明镜鸾，梦接长门雁。飞云轩不归，自语清商怨。
山色暮苍苍，苍茫草色黄。烟尘三万里，浊酒一千觞。红叶村边路，青旗水面航。鸟飞声不断，为我奏伊凉。
重逢应有喜，何事转生悲。我已愁如许，君今鬓有丝。纵图良晤久，先恨别离时。拟卜墙东舍，终身共咏诗。
淇上轻盈侣，巫阳缥缈仙。晚归因斗草，春困为秋千。罗帐含双笑，灯昏尚未眠。
冈岭如环不可束，登高欲穷千里目。谢公喜搜山水区，柳侯爱记蛮荒俗。林花艳舒鹤顶红，潭水澄逾鸭头绿。逸兴犹看行负瓢，天籁不劳歌按筑。怪石突兀当关蹲，老树连蜷卧涧曲。趋庭诗学杜甫吟，志隐篇效苏过续。悠然归咏舞雩风，何时更濯沧浪足。
素老书来蜀道长，洞庭春水正茫茫。出群才本安危寄，习隐心应去住忘。夔府孤城看落日，杜陵野客梦沧浪。远人欲挽难为计，共指方平像在堂。
疑是秾桃艳李，看来嫩白新红。暖风吹入冷香中。吹散闲愁万种。能向霜林历鍊，底须纸帐轻笼。江南春色转头空。何处折枝相送。
山色静当轩，松阴高覆屋。寂寂与谁论，泉声写幽独。
归养荷天恩，孔训闻自少。不敏请事斯，如闻提耳诏。
老依背郭荫堂茅，寒夜微吟自削毫。羡子笔回霜气劲，惊人句与月魂高。极知蹇足追随苦，便觉长须走送劳。因识卢郎是佳器，定能痛饮诵离骚。
予友晋伯氏，叔子予同科。共季对春闱，伯也先鸣珂。时予栖燕市，朝暮相劘切。伯翁寄书来，倖予亦窥阅。首举娄公戒，唾面宜自乾。无心与有心，侵我只欢然。定当勿侵人，有往必有还。衣宁用其故，屋宁居其小。马宁跨其弱，趋事宁凌晓。吾当坎轲日，国事必殚心。吾当隆盛时，罔敢骄于人。好友须缔结，缔结勿以财。时事戒轻议，嘱事口莫开。权门不可慢，权门不可近。游士亦屏绝，一刺良重慎。为吾具寿言，须入不仕语。尔第吾起官，似尔为营取。守静听自然，远到卜于汝。一读一三叹，黄发之言芳。喜不倦于教，是宜阀阅昌。伯翁懋勋业，天署达龙荒。赠言遍京国，不乏锦堂章。组之用为寿，维以发潜光。抑将告仕籍，式遵永靡忘。
松竹回环十里阴，一声啼鸟觉山深。道人睡足北窗下，一榻清风直万金。
原庙亲持十月觞，天回宝辇款虞庠。当阳赭幄翔龙座，属地霜袍振鹭行。拭目向儒移美俗，虚怀稽古自兴王。太平重见清风颂，嘉句飞传到玉堂。
锦鞯宝勒度南云，到处丛观暗驿尘。人喜此生初见象，我忧今世不生麟。半年传舍劳供亿，德色中朝动搢绅。粉饰太平焉用此，只消黄犊一犁春。
话尽春愁双紫燕，唤回午梦一黄鹂。
叹衰草，络纬声切切。良人一去不复还，今夕坐愁鬓如雪。劝君酒，君莫辞。落花徒绕枝，流水无返期。莫恃少年时，少年能几时。怨空闺，秋日亦难暮。夫婿断音书，遥天雁空度。切切夕风急，露滋庭草湿。良人去不回，焉知掩闺泣。萤火穿白杨，悲风入荒草。疑是梦中游，愁迷故园道。花前始相见，花下又相送。何必言梦中，人生尽如梦。
中年谢簪组，将以遗世荣。晚岁沐崇恩，封诰来承明。金章既煇霍，廌冠亦峥嵘。升拜天子光，闾里咸震惊。悠哉显扬志，爰毕游子情。白云何飘飘，覆彼白下门。游子限江郭，登望穷朝昏。孰云三品崇，能报罔极恩。休光烛遐土，膏泽被元元。庶以立脩誉，永播乾与坤。乾坤荡无极，客子日行迈。永怀将父吟，陟岵发潜嘅。閒登楚丘望，长川皓如带。高榭鸣凉蝉，秋风起江介。烟中树如荠，隐隐见吴会。吴会有高楼，上切星与斗。北牗临玄湖，南窗对钟阜。楼上一老翁，皤皤垂白首。服食皆烟霞，图书是宾友。虽为中丞父，何异商山叟。谁歌难老篇，愿以祝眉寿。
匹马秋风道，荒山夜雨时。音书如解寄，为报客行迟。
风雨拿小舟，侧瞰龙湫洞。中空幻层室，石髓结融湩。跨犀出君阳，佳境谁伯仲。伏水浮盘来，白龙宛迎送。漏石错蹄股，冰瑶自隆栋。水声答啸和，谷神两茫偬。
得道如良贾，深藏要若无。冶金宁辄跃，韫玉忌轻沽。儒术今方裂，吾家学本孤。汝曹能念此，努力共枝梧。
武陵小住成千劫，争似天台此夜长。一梦违心红作雨，相思彻骨土留香。年年垄上怀初日，往往闺中误晓妆。忍见明星落无数，春滩十里化为霜。
枢星居紫极，遥映使星明。天下推名德，君家好弟兄。一台振纲纪，列郡想风声。不试褰帷手，官曹未易清。诸贤皆在位，治效尚迟迟。污吏未能去，明君若可欺。外台天耳目，正士国根基。既揽澄清辔，那无按察时。
紫云在云外，幽居紫云里。空谷烟萝深，深藏配君子。
亭亭凤凰台，屹立南海湄。相传有神仙，骑凤曾到之。翠旂羽葆纷杂遝，鸾笙十二吹参差。鱼龙起听海波立，白鸐上下相追随。一从仙人去不返，几番春草荒台基。秋风吹老紫竹实，夜月空挂梧桐枝。我时读书凤台下，与君同结沧洲期。常常登临恣游乐，呼酒共酌黄金卮。酒酣悲歌谩吊古，豪气万丈舒虹霓。南溟俯观一杯小，罗浮侧望群峰卑。眼周八极想高举，欲跨黄鹄云间飞。有时吐言作珠玉，散落犹恐寰中知。细询往事增慷慨，令人徒忆丁令威。我闻唐虞三代时，麒麟在郊凤来仪。乃知灵物产治世，神仙之说何足稽。当今大圣人，德化溢九围。醴泉甘露效祥瑞，芝房天马形歌诗。凤兮性本灵，来仪勿迟迟。醴泉可供饮，竹实堪疗饥。莫向丹丘老文采，好向明廷览德辉。凤兮凤兮久不来，使我怅望增遐思，使我怅望增遐思。
蚩蚩六国共忧秦，独有相如智不群。完璧东归何足道，最贤能下怒将军。
支言亦有根，根深不在口。任尔三百缄，根动口自剖。
暮境侵寻两鬓丝，湖边自葺小茆茨。从今步步俱回棹，不独山阴兴尽时。
提智慧剑，破烦恼网。拔生死类，置涅槃宅。空却魔王窟穴，埽荡恶趣关防。开拓般若封疆，滋长菩提种性。与么作用，与么建立。象驾峥嵘谩进途，谁见螳螂能拒辙。
金兰臭味百年期，生死那知歘两岐。路断束刍难寄恨，封成挂剑谩传悲。向来不诵凌云赋，此日休歌薤露诗。自愧千秋负良友，剩留清泪与君垂。
分得篱东白雪丛，为扶秋色晓童童。数丝独耐风霜力，一脉潜通造化功。翠拥孤筇殊绝土，香溥素艳欲浮空。维持自有神明在，相对西风意不穷。
晚凉领客泛涟漪，境胜形容颇费诗。人自红莲丛里过，舟从绿柳岸边移。兴来滞思俄然豁，坐久烦襟顿觉披。佳客要须拚一醉，莫辜风细月明时。
西浒俱来日，东朝极盛时。彫弓平黑海，彩笔照丹墀。垄起先裁费，丹成不用医。人间空怅望，风月宴瑶池。圣祖艰难业，重孙拥佑恩。玉妃闲宝简，仙御送金根。杳杳龙先去，翩翩凤又翻。涂山望尧穴，日月万春存。
吉州司户官虽小，曾屈诗人杜审言。今日宣城读书客，还趋手板傍辕门。江山依旧岁时改，桃李欲开烟雨昏。公退但呼红袖饮，剩传歌曲教新翻。
倡条冶叶讶新人，风马云车起暗尘。沾泥弱絮能馀几，斗酒双柑不厌频。山上蘼芜空弄色，宫前桃李漫争春。却怜明日田畻指，俱是当年富贵身。江云渭树困相依，剩水残山结夕霏。蝴蝶舞来浑似梦，杜鹃啼煞不如归。断墙芳草犹争发，倾国名花已乱飞。春尽闲闲休著意，只容衰懒掩柴扉。
青项堆青钿，白毛根闪青。朱砂火盆底，桃皮等类形。白腐冬瓜大，宽臊垒起星。毛丁有胳?，入手不当轻。
舍人楚楚好容仪，玉立清朝白玉墀。紫袖窄衫花萼绕，黄金小带荔枝垂。綵旗拂柳春班卷，宫漏穿花午仗移。朝罢太平无事日，芙蓉叶上好题诗。
南汉城边菰叶落，流花桥下水趋东。烟笼碧树春分后，月浸寒江子夜中。潮上石沉僧语歇，笛残人去蜡灯红。分明一幅蓬山景，吹入鹅潭影自空。素馨花谢有人愁，开尽芙容岁岁秋。几片锦帆迷海燕，千条银浪吼沙鸥。分开碧水鲛鮹室，隔断青山玳瑁楼。何似粤王台上客，松声终日送行舟。
秋风此日洒衣裳，楚客惟听棹相将。南极一星朝北斗，五更三点入鹓行。多病独愁常阒寂，贤声此去有辉光。朝觐从容问幽侧，珍赐还疑出尚方。
晴湖如练水云收，画舫相携兴自幽。几处柳阴浮绿蚁，谁家花影傍朱楼。回思聚散怜佳会，过眼风华感昔游。搔首斜阳频怅望，乾坤何地是沧洲。
五月江天未徂暑，日日江云酿江雨。眼惊雪浪打秋涛，卷地风来雨如许。穷人赋屋才一椽，茅茨零落仰见天。风栖不定夜未晓，旅食过午庖无烟。家无鞠穷病在腹，两股重膇成蹒跚。麦虽黄落雨未止，云欲漫乱风还颠。诗成有泪收不得，人生如此亦可怜。君不见章台走马张京兆，弹压功成在谈笑。不将钩距作神明，自此长安无恶少。迩来持节镇七州，令行幕府如清秋。尚书地已八座贵，况复功方三辅优。应笑南来双病鸟，千里依人作昏晓。邓林有木暗如山，谁与安巢著林杪。
邀瀑孤亭上，安禅尚少年。旧游成梦幻，一悟彻人天。古貌何超绝，真机但默然。老来诗更好，都任世间传。
禁园南向带畴平，更有瑶宫隔水明。行乐坐看松月转，躬耕行挹稻风轻。岛中锦绣千层蜃，堤外笙簧百啭莺。共说吾王游豫地，岂知农业已垂成。
农夫只合老山林，辜负时卿一寸心。老矣不堪持手板，死时何用覆斜衾。有人称善名非细，对客无惭乐最深。回首暮云天黯淡，谁能更听伯牙琴。
记得当年选佛场，鬓边偷取粉脂香。而今捣练人归去，空剩清清水一塘。他乡作客四经秋，不少新愁与旧愁。待得花开春已暮，梦醒蚨蛱悟庄周。
列石何年出，危亭不日成。两行分磊落，八顾壮经营。表里山川秀，朝晡气象清。江湖俱有趣，天地岂无情。聚井看棋布，重城视带萦。望通鱼鳖远，势压凤凰轻。鸟背飞来见，云头过去平。屈盘疏一径，浩荡接双盈。难秘神仙境，兹逢赏识精。元侯挟馀裕，乐俗沸休声。物外笼真概，胸中惬雅诚。有时陵翠霭，极目耸红旌。九万鹏程近，三千客履荣。樽罍卑北海，篇咏小宣城。岘首空多嗜，蓬莱谩自评。古今为绝观，风月快平生。览景聪明旷，书铭意思宏。优游傲圭衮，端正等权衡。恺悌均吾众，中和得所行。此心非苟豫，奚愧介之名。
系缆江干正长潮，荻芦风起晚萧萧。人才有数传千古，山水无情送六朝。铁瓮城荒斜照冷，金陵气王阵云销。霸图凭吊空陈迹，乌鹊寒声答丽谯。
白云堆里采芙蓉。枝枝香艳浓。灵龟畔岸起祥风。楼高十二重。黄金殿，碧云笼。丹砂透顶红。神机运处鬼神通。清真达上宫。
春王推戴诧魁功，生杀乘权速转蓬。落魄早知亏月满，取精应悔竭春忠。杨梅孔雀丹心别，金谷河阳白首同。新绿可知霜刃在，尽情还与逼残红。
露蕙消烟，雨兰摧浦，秋声万里流閒暇。家家月色苍茫，蛩响低微，清歌共洒鸳鸯瓦。闭关剪烛坐西窗，孤怀落落堪谁话？泪下。秋水迷蒙岸马。霜流明日哀湍泻。谁复桨击沙棠，飘衣来立，折柳当年灞？丘山自有古今愁，眉山何况铅脂画。
山头云物冻吴天，几树寒英唤我前。老不禁愁聊索笑，病方止酒暂从权。松篁傲雪堪为伴，桃李酣春未敢先。习隐菁山真不恶，吟鞍十里看芳鲜。
舍南舍北种田郎，唱得田歌曲曲长。莫学傍村游侠辈，茜红抹额臂擎苍。
昔人说法暮云残，几度劳歌秋草寒。日月四千俱佛土，山河百二尽龙蟠。南瞻御气长安近，北俯胡沙属国宽。乐界自迷归去路，却嫌苦海殢缨冠。
你有更须当面与，渠无背手夺将来。蓦然夜半化龙去，黑雨乌风裂地雷。
沿缘绿筱无穷岸，萦带香荷几曲溪。可惜高秋真赏地，夕阳残月枉平西。
我歌乐府《寿人》曲，君作师儒绍圣篇。烂熳众雏环我拜，登堂公瑾是同年。
樵川古乐国，谁遣生榛菅。往事忍复言，念之辄长叹。子往字其人，寄任良亦艰。伤哉周馀民，十室九孤鳏。深心察苛痒，摩手苏痍瘢。愿加百倍功，勿作常时观。荧荧匣中龙，烂烂岩下电。纷纶挥霍间，坐子百千变。虽然事几微，易瞩亦易眩。误从快处生，理向静中现。健决要安徐，聪明贵韬敛。潜斋有愚言，或可代箴砭。百谏或绕指，粹白俄成缁。有初谅非难，其难在终之。道心眇丝粟，易为群物移。不有精一功，谁能胜惟危。子今如玉雪，瑩洁亡少疵。愿言保令德，岁晏以为期。堂堂先太史，一节贯初终。况有寿母贤，切切唯教忠。承家谅匪易，负任丘山崇。可不日汲汲，仰希前哲踪。敬义两夹持，师友交磨砻。馀事作诗人，毋颛锼句工。平时州县间，上下意苦异。善书肘或掣，有志奚由遂。子今得所从，展布有馀地。两贤更勠力，万物应吐气。相期召杜功，奕奕照采世。不须岘首碑，自有樵川志。
岁除家食尚凄然，更念穷愁滞客边。新主龙飞当九五，壮图鹏运后三千。林泉未破烟霞梦，日月空催犬马年。小榻短檠方丈室，与君趺坐共参禅。
插秧未了早愁乾，民不知由作屡叹。天欲明吾使君政，故令一雨示艰难。使君自是为霖手，要雨雨来何旱忧。报尔田家但勤力，今年定有十分秋。昔在乌台誉已休，旋分符竹政仍优。论思未即归清禁，历试何妨又一州。开藩甫及四十日，籍甚治声过所闻。吏畏神明简朱墨，民怀清净乐耕耘。使君笑别赤城仙，来结山中大士缘。仙佛将何佐佳政，但当惠我以丰年。久晴政为收蚕麦，好雨从今及稻禾。试向诸生选何武，要歌乐职颂中和。
久客将归日，初程望故乡。海天南下阔，江水北来长。历历秋应尽，苍苍月弄黄。别来忆三益，疏竹护僧堂。
入门天地宽，出门天地窄。出不容一身，入犹有四壁。
忆昔东淮羽檄驰，非公受钺国几危。春潮全藉孤舟渡，厦屋曾将一木支。著白接䍦麾猛将，坑红衲袄等婴儿。扬州遗老闻新讣，犹说平山奏凯时。
浮云本无根，触石成遛逗。题诗扫石镌，无用拂红袖。
官罢江南客恨遥，二年空被酒中消。不知暗数春游处，偏忆扬州第几桥。
窈窕启明窗，罗帷风自开。素月西复西，所观殊未来。置我黄金梭，敛我明镜台。锦瑟一再弹，弦外有馀哀。言笑日以远，容华日以摧。与子结相思，素心终不回。霜气树高空，木叶飞林隈。揽衣不成眠，空阁起徘徊。
一夜微霜下碧林，年华荏苒暗相侵。幽衾酒醒重帘远，孤馆镫昏细雨深。身世飘零迁客路，江关摇落故园心。何须更制京蝉曲，祇恐天涯思不禁。
耿耿销深暗，孤窗岂暂忘。照回秋梦断，静引夜吟长。病鼠惊空穴，寒萤聚缺墙。邻居还共惜，及物有馀光。
月上飞霞夜未阑。虫声盈耳近栏干。松阴覆屋两三间。有竹有鱼清且美，不忧不虑要些閒。重阳容我饱看山。
行行欲少歇，争奈客途长。村酒略无味，野花空自香。几家茅屋小，数亩麦田荒。何处堪投宿，林梢已夕阳。
春阴日日涵朝晖，山城睥睨如重围。匆匆已过二月半，暖风扑鼻香馡馡。讼牒台符厌遮眼，赏心乐事殊疏稀。偶尔间过矍相圃，广文馆静忘尘机。梓红主人最心契，舟旋无厌相依依。踏阁攀林兴不浅，凭陵百尺穷纤微。五峰绵延互钩带，长松野竹连渔矶。溪水靴纹蘸新柳，梨花傅粉桃施绯。指顾胸眸坐开豁，如蚕出茧马脱鞿。俄晷留连日卓午，归来逸兴犹遄飞。懊恼春工裂风景，昨朝物态今全非。无事垂帘听疏雨，陌头狼藉愁芳菲。数盎幽兰作清供，思君闭户摩编韦。《五经》纷纶较同异，门生蓝舆应多违。拟从渔父借龙具，五湖长往毋庸归。
约隐情非饰，今归悔即迟。田园荒欲尽，亲友半相疑。杯酒惟黄子，儒门是白眉。可能东郭柳，日往听黄鹂。径菊陶能得，田瓜邵独勤。为农消日月，倚杖看风云。插柳俄成树，笼鹅忽一群。不须忧万事，客至且醺醺。
伏枕屡经旬，医庸药不灵。自从春意动，才觉病魂醒。露洗桃心赤，风揩柳眼青。劳君相忆梦，每夜到岩扃。
垂阳还逗招提影，剩个山门，拓个郊园。旧管新收许并存。芳韶勾引游人醉，红也销魂，白也留痕，皱面羞花且漫论。
宦途声称旧便蕃，朝列皆推比并难。受任已过唐刺史，结衔犹是汉郎官。遥知万井嗟何暮，酷爱诸峰病亦看。老大情怀更多感，相思重叠倚危栏。
薜萝苍翠小桃红，十笏幽齐点缀工。看竹客来云影外，咏花人住鸟声中。越王山远当窗见，般若台高有路通。到此便思搜胜迹，携囊忙煞一诗僮。风光一片画难成，醉后凭栏眼倍明。排闼青山如有约，入帘芳草不知名。春霞散绮群芳丽，古井无波一镜平。小住匆匆留爪迹，临歧回首若为情。
称意新官又少年，秋凉身健好朝天。青云上了无多路，却要徐驱稳著鞭。
争不游山忆谢公，亭成孤屿恰当中。山低山仰今朝异，潮落潮生自古同。几欲弄舟移白日，何当把钓待秋风。惠连幸自还乡里，独恨池塘句不工。
怨蕴离骚，人怀楚泽，先朝事误纵横。对新亭挥泪，消息堪惊。依旧天涯烽火，疆场未肯早休兵。江山肚、古今一辙，供给纷争。苍生。频年憔悴，到处是哀鸿，一片商声。叹渔樵歌断，怅望升平。人世红尘如梦，所争者、半是虚名。试问英雄多少，千古谁荣。
喜奉纶音至，遥瞻帝里归。秋风辞省掖，海气拂朝衣。参相深分阃，员郎夙赞机。金汤身作固，蛮徼子来依。欲遍群黎德，常勤四牡騑。兵氓同鼓舞，草木悉光辉。留句题丹荔，看花想紫薇。雁从淮浦起，马傍越台飞。未得承芝宇，应嗟锁棘闱。送君霄汉上，綵凤逐朝晖。
田为躯身水为血，吾民生息赖水恤。夜半披衣户户起，淘沟塞坝趁凉黑。渠接水库绕山环，到我田时泥半乾。搭棚卧露非所苦，守水入田岁所瞻。龙骨鸦尾翻鹘鹘，汗与酷日相煎热。半午来看仍踽踽，田中水薄不及虱。忆昔未分责任田，队里水泵日腾喧。泻水如龙吐银白，使我怿怿开心颜。田下户时竟如此，队有其名实空悬。卖尽家当谁鼠目，浅见望分三五钱。艰辛来诉队之长，摇头摆手非其权。车水得及犹可说，急时守田相争夺。小者对户列弟兄，耙棍入手目眦决；大者统村集浩荡，祠堂歃血誓存灭。吾嗟此事不治本，临时警察解纠结。政府拨款民醵助，队置一泵何难有。当日东坡荐水车，千年用之无改加，对此汝将喜与嗟。
棘寺劳多德在人，外台超擢宠恩新。未论富贵还乡里，豫拟澄清到海滨。秋院雨声蕉叶重，晚衙晴色荔枝匀。垂芳汗简应留意，惟有廉公两字真。
信陵宾客识侯君，持节南驱万马群。昼把鸟弓开塞月，夜潜鱼阵出关云。牵衣最喜春风满，把酒犹惊夜雨分。去日小楼僧未老，琅琅经贝不堪闻。
烱烱双黄鹄，雍容振羽仪。风高辞泽国，岁暮及天池。文彩非凡近，周旋竞陆离。明年翔集处，九万是君期。
瑞雪满京都，宫殿尽成银阙。常对素光遥望，是江梅时节。如今江上见寒梅，幽香自清绝。重看落英残艳，想飘零如雪。
百尺危楼峭壁悬，元龙那有此天然。迎眸山色无今古，悦耳泉声有管弦。野鹭行行投晚浦，丛篁历历数平川。可怜大道皆荆棘，胜境睽违已廿年。
青山碧水送将归，莫怪唏嘘泪欲挥。栩栩难忘昨夜梦，花明柳媚蝶双飞。
汉家见说启青宫，少海谈经诏九重。此日蓬门须努力，未央鸣佩听晨钟。
忽传海外来青鸟，行庆杯中映紫霞。芳草伴人频作客，白云何处倍思家。已知陶令归餐菊，犹似潘郎学种花。遥想鹿门当此日，含情游子在天涯。
倾鬓颓云肩亸玉。髹几光凝，双映修蛾绿。仿佛风光屏外足。摊书停却寻春躅。炉里双烟青断续。玉砌红帘，不似牵萝屋。公瑾伯符皆不俗。知无一事萦心曲。翠幰红帘晴少翳。花驿风香，渐觉秾春至。漫道鹃声堪坠泪。木棉红照人颜腻。江路盘回山路细。谢女吟成，旅思清如水。彤管自怜多画意。幽修分得浮岚翠。雨后桐阴清似沐。苔色盈阶，淡月明于玉。此际流萤飞簌簌。穿廊黏砌纷空曲。才堕花梢还入竹。欲下仍高，偏旁池边屋。巧入风帘轻扑扑。幽光凉映须眉绿。
寄驿南华，驱驴朔雪，撚须珠玉盈篇。归隐茅茨，希音自托琴弦。为怜弱植离披久，勉青蕤、默养根蕃。耐频颂，刻意穷参，犹落蹄筌。深恩欲说如何说，数书声灯影，宵月晨烟。廿载从游，追踪半在长安。桂香满院谁先省，奈真源探讨偏难。费微叹、测海孤蠡，欲涉漫漫。
背荫初疑星未融，细看真有映玲珑。兴深且约诸君往，明日当愁著土中。
残红新绿间鞦韆，寒食园林人意阑。一阵春寒花上起，画廊连夜雨珊珊。
三峰过残雨，独树冥返照。鸟外寻片云，霞边发孤笑。若人沧浪心，挂席淩海峤。白社偶香缘，清江隐渔钓。缅怀中林期，负我苏门啸。荣贱非所知，君其可同调。
忽惊金印驾枝轓，遂别鸣珂听晓猿。碧落仙来虽暂谪，赤泉侯在是深恩。玉环庆远瞻台坐，铜柱勋高压海门。一咏琼瑶百忧散，何劳更树北堂萱。
僧来有时鸣磬，客去经旬闭关。夜雨飞泉百道，秋风落落千山。
喜斗人皆勇，诛求俗故贪。为谋不耐暑，嗜味独便盐。已怪今生到，宁能一夕淹。长安远如日，北斗望为南。
浩浩长江水，黄州那个边。岸回山一转，船到堞楼前。
野寺荒台晚，寒天古木悲。空阶有鸟迹，犹似造书时。
昨宵约月临西池，冰蟾不至鹑火飞。归来一室白于昼，乃是新诗光陆离。当年应剖琼蚌腹，不然何以明于烛。细窥字字欲走盘，三复庵名悟圆熟。一片情田万古耕，有年能得几书经。小疵终是未全稔，孰若先生耨穫精。南窗寄傲遂初欲，移石畦兰更纫菊。茶烟细杂玉炉沉，研影净涵金井渌。林下今才见一人，却疑图任思旧臣。自昔东山岂终隐，似闻鸾诏下苍旻。
未辨阴阳慷慨鸣，廿年劫数感难平。诗家教授终无憾，棘道名山处一生。心远旗高梁效阁，天教“人老建康城”。佳人乱世不为贼，文史清传大写程。
能事馀千牍，幽期自一丘。向来书襞积，不疗客漂流。小挹苏耽鹤，同歌宁戚牛。几时诗酒社，相属话天游。
微风入枕簟，林卧仰看星。露气秋元白，天光霁益青。草虫攒暗壁，萤火闪疏棂。那解萧森节，都从一叶零。
蜀道易，易于履平地。蝉噪入云树，风开无主花。
漏残鸡唱曙光时，壁月穿花影渐移。欲画愁眉羞对镜，黄鹂飞上万年枝。
閒惊綵笔染香胶。自把黛痕描。而今老去中书令，奈描来、半损轻妖。待倩欧家紫脚，更须蔡氏红腰。好凭青鸟索香毫。嘱付几唠叨。一春腕弱时欹颤，学不成、书圣丰标。写得鸳鸯字软，染来蛱蝶图娇。
物色都收上笔尖，惊人句法俗人厌。云横水蘸天移棹，风泊花飞昼捲帘。暂息敢忘黄鸟知，浪游应惹白鸥嫌。归来小坐温残蠹，一夜悠悠过几签。
万里南云道，君行佐臬司。交游怜宿昔，远别系深思。衣绣瞻飞鹗，乘骢问碧鸡。遐荒宣德意，揽辔重询咨。
人生只在浮云里。过眼皆弹指。乔松偃蹇卧苍龙。阅尽浮云老树、与山翁。也知此意无人会。问也无人对。不如放眼向青天。立尽松阴我与、我周旋。历山耕者知何处。田畔山如故。女墙如带指城中。别露平畴尖翠、两三峰。依山凿佛人争拜。生怕金身坏。不知是佛是山灵。都说城南山似、佛头青。虚空台殿皆朝北。帘卷鸾旌色。天生翠壁作屏风。安放仙山楼阁、御床中。渟泓龙井甘如乳。不识人间暑。寒天石佛未能烧。却让田家山后、结团茅。城中仰看山容好。山上看城小。半城斜日二分秋。别有一分秋色、在僧楼。城南车马山前路。几许来还去。高人难得住山缘。却似鹊华相望、不相连。宦游且自浮家去。浮到何时住。亲闻甥馆两船分。明镜香奁各向、小窗陈。团乐笑语灯前共。相对犹疑梦。出城绕觉一身轻。展放劳筋百事、暂消停。衰亲弱妇多劳苦。清瘦都如许。今朝安稳谢尘缘。问馈相循不许、再牵连。秋光空阔天涵水。放眼同欢喜。全家移向画图中。领略江山不愿、满帆风。疏桐坠叶敲罗幌。疑是金钗响。小楼灯暗梦初醒。恰好哀蛩低和、雨铃声。怜他斗酒收藏久。更忍杯当手。小山业桂露应晞。几夜秋坟人唱、阮郎归。秋光好在江空处。柔橹声难住。一株残柳带庐汀。来趁天边新雁、两三声。此时听者知多少，生怕闲情搅。诗人倚棹唱婵娟。不比江枫渔火、对愁眠。
陇阪郁崚嶒，征人望五陵。哀湍触石响，阴雾傍潭升。马饮秦时浪，狐听汉代冰。若非班定远，于此泪难胜。
君不见辕下车，太行咫尺愁崎岖。君不见鞲上鹰，云霄百里随鶱腾。丈夫穷达在所遇，高才犹自叹迟暮。汉庭青紫常比肩，子云空献长杨赋。
南州一相见，怅望此时心。春去落花尽，雨馀芳草深。当年同儤直，今日共閒吟。各有思乡泪，凄然满客襟。
江郭遥闻鹤上笙，也将仙墨寄多情。相思几度閒花落，厌听孤城一笛声。
菖雨蘋风杜若香，怀沙千古吊潇湘。迟回怕唱招魂曲，不信人间别已长。
群木散繁阴，怀人思不禁。九华青似黛，几度梦相寻。康乐题春草，步兵笑竹林。溪头新水至，迟尔一披襟。
常恨言语浅，不如人意深。今朝两相视，脉脉动人心。
漾舟归路兴何赊，水树低凉一道斜。菱蔓蒹葭都卷尽，芙蓉炯炯独开花。
西北多浮云，摇曳过城阙。远接江上山，近映杯中月。月色正朦胧，天风仍觱发。归道叹悠长，常恐芳华歇。芳华念故园，春草忆王孙。高屏横翠嶂，远树澹孤村。漱石厉其齿，枕流涤烦喧。故人音信杳，谁共对清言。清言怀彼美，室远心则迩。一为蒙庄生，一为欧冶子。利器既鲜俦，逍遥托万里。同志不同归，相思付兰芷。
晓钟才到春偏度，一番日永伤迟暮。谁送断肠声，黄鹂知客情。山光青黛湿，仍带伤春泣。绿酒泻杯心，卷帘空抱琴。
啬夫苟有惠，前世犹立祠。既为邦邑长，必欲风化施。长松荫公庭，流水循堂基。俱可助琴弹，亦足忘事縻。况君公侯家，清尚人所期。
旧盟疏阔冷鸡坛，风雨清尊负四难。忙里寄书多草率，病中抛药赖轻安。几宵梦去清江迥，五月愁深白雨寒。清寂一官甘守拙，逢人弹铗笑冯驩。
铜为蚴蟉鳞，铸作鱙{魚翏}角。吐处百里雷，泻时千丈壑。初疑潜苑囿，忽似拿寥廓。遂使铜雀台，香消野花落。
落日幽州，凭高望处，秋思何限。候雁哀鸣，惊麇昼窜，一片飞蓬捲。西风万里，踰沙越漠，先到斡难河畔。但苍然、平原目极，玉关消息初断。千秋祇有，明妃冢上，长是青青未染。闻道胡儿，祁连每过，泪落笳声怨。风霜顿改，关河犹昔，汗马功名今贱。惊心是、南山射虎，岁华易晚。
州在三峰最上头，上头高处更高楼。都将万壑千岩景，堆作双溪叠嶂秋。晚雨才收山尽出，暮天似水月如流。敬亭堪喜还堪恨，领得风光揽得愁。双溪叠嶂旧知名，投老初登眼不醒。一雨飞来四天黑，乱云遮断万峰青。急呼月色开秋色，夺得昭亭与敬亭。自笑诗翁犹狡狯，不饶山鬼弄精灵。
共到东园把酒卮，邀欢只畏酒行迟。尚书有对何能顾，况是尚书无对期。林间晓日静晖晖，判共山公倒接䍦。不信佳人唱花落，试寻栏畔有空枝。
熏天富贵复何求，又欲飞行驾鹤游。董卓脐燃郿坞日，嵇康兵解洛阳秋。谁人浙党攻闽党，此辈清流投浊流。栖老园中荆棘遍，围棋墅里鹿麋游。
绣衣肤使出东州，九日旌轩不暂留。固有诚心当倚注，肯缘佳节废询求。马蹄远践天涯路，雁翼横飞海角秋。安得一樽黄菊酒，代公冰饮过宵休。
滹沱麦饭出匆匆，禁脔天厨未必丰。若使平安能念此，铏羹土塯古人同。
德孙秀眉宇，慨然修初服。枯肠贮诗书，十饭九不肉。成童将觅举，想见袍立鹄。先泽傥未衰，岂无五秉粟。汝能记吾言，并以告阿福。闭门勿杂交，一经万事足。
画无老幼，形全神守。颊上三毛，端逢妙手。少年角立，试辄不偶。不复掉鞅，名闻谷口。量陂千顷，才不论斗。今踰八十，年其逮耇。古人云用之则为公为卿，不用则山谷一叟。
处处春风满，东皇信不偏。蘼芜穷远目，梅柳共新年。白水暖浮日，碧山晴吐烟。清时多乐事，敢拟卜居篇。细雨花阴重，轻烟草色匀。惊禽长避客，娇燕却依人。弦管红楼酒，跧蹄紫陌尘。东风竞游赏，因想杏园春。
天生豪杰将何益，王郎四十为闲客。无意初从岭外行，因人更有黔中役。高牙大旆照江浒，欲驻征帆那可得。客中沽酒赠别离，可惜荔枝犹未赤。王郎眼大少所推，长身广颡好髯髭。数著欲了天下事，千载不受英雄欺。走笔文章盈百纸，廿史六经如泻水。魏武才堪捉佩刀，杨修未足称儿子。去冬相识三城南，一日不见思不堪。如何弃我复远道，五溪蛮洞多烟岚。旧谙风土应无疵，万里为亲备甘旨。醉别天涯日暮心，丈夫未必终如此。
眷兹邓尉山，尽日穷吟行。晚登凤冈顶，四顾何苍苍。群山如列城，峰岭互低昂。杳杳西日下，澄湖浮练光。野鸟相和鸣，凉风吹我裳。梵宇杂民居，楼阁郁相望。闻有赏心人，畴昔此徜徉。况当梅花时，玉雪被连冈。题诗动幽兴，写画在游踪。去后订重来，中为事所更。乃知百年内，为乐安能常。兴怀发孤咏，浮云共悠扬。
匣剑未磨晁错血，已闻刺客杀袁丝。到头昧却人心处，便是欺他天道时。痛矣一言偷害正，戮之万段始为宜。邓公坟墓知何处，空对斯文有泪垂。
真茶窃所贪，薄酒亦云嗜。况此两乘壶，旨哉出厅事。歌美秦州半，樽罍更几倍。元戎眷非一，于焉则有二。癃老欲扶持，牢愁使破碎。风雪客岁殚，无陨故园泪。我实不能饮，自有愁常醉。顾彼昔之人，何必陶阮类。槌剑剧孟侠，文武卫公贵。宜饮不饮者，我言尚何费。顾分玉帐春，远以金壶致。旧都新奏功，如花方高会。
风皱波纹含鸭绿，雨添山色拥螺青。个中颇具云林派，嘉木低垂一草亭。
古月只同今月看，月华更好岁华更。露凝仙掌横秋气，云度天河学水声。金母自来青鸟使，玉童对按紫鸾笙。箫台占断蓬壶景，何必重寻海上瀛。
墨绶铜章向永嘉，人如素璧净无瑕。琴堂画永玩香雪，绝胜河阳县里花。
垒巘重冈记里长，劳劳人逐马蹄忙。新分郡邑虚城郭，旧设围场圈虎狼。三月黍初和雨种，千条柳尚带风凉。行踪渐抵鸡林国，却少诗篇动此乡。
有问狗佛性，赵州答曰无。言下灭胡族，犹为不丈夫。
万顷琅玕压碧云，清风幽兴渺无垠。当时首肯说不得，不意相知有此君。
云从何处起蛟龙，灵物无拘六合通。邹鲁正逢嘉会里，唐虞原在泰和中。六经灏灏都糟粕，一敬惺惺是主翁。我有好怀歌不尽，天风吹月上梧桐。
号令风霆自柏台，如林貔虎镇蒿莱。无端列岫参天出，肯信群酋革面来。荻岸枕戈山月落，柳营吹角陈云开。纲维全仗谋猷壮，共挽淳庬一脉回。
持起青天月，照出沧海心。下有鲛人织绡骊宫阴。朝一机，暮一机，鲛人织绡泪作丝。泪珠已竭，织绡成匹，鲛人心苦无人识。大海上，闻有蓬莱、方丈三神山，金银宫阙照耀洪波间。琪花瑶草相回环，姑射仙人冰雪颜。我胡不见空往还？大海上，何所见？但见奔云蹑电昼晦冥，黑风掀浪波千层。中有海豚吹血腥，海神叁目驱水行。帆倾樯折出复没，长江下瞰波涛黑。亦有人间父母心，割肝裂肺顾不得。大海之怒安可测！悲海客，海客良可哀，乘风跋浪天边来。扶桑日出东南隈，梦中幻出金银台。血肉沉埋千丈底，姓名灭没无人记。海水为坟墓，天风作挽歌。海客之梦今醒未？吁嗟海客兮奈尔何！鲛人歌，声凄恻。朝朝海边歌，夜夜机上织。妆得海客梦中黄金丝，织作冰绡寸寸裂。持赠君，君不识。
不栖珍木颠，竞集寒塘上。了无金丸忧，噰噰欣晚唱。
鹧鸪声不作，怆长别，忆冬分。驷万里苍虬，九天玄鹤，云暗尘昏。无津。挂帆出世，感山丘、重问过江人。真个迷阳唱倦，白头心事谁论。洲蘋。残谱笛中闻。唤起未归魂。记叠鼓阴沉，方诸泪迸，曾赋吴春。清樽。独弦自赏，送王风、蔓草百年身。终古高桐井上，寒蛩愁傍孤根。
除夕仍为客，今年脚不停。分身三处梦，共影两同行。诸子依潭橘，双亲滞楚萍。此时灰一寸，明日雪千茎。
小隐山林大朝市，夫子命轩良有意。仕途捷径固无取，泉石膏肓亦犹次。不知朝隐谁得之，我恐曼倩为近似。公卿百执各有职，岂容妄隐但充位。古人禄仕所不免，意在全身近于智。庄周梅福此其流，吏隐之名可无愧。沈君有弟今休文，咳唾成章数千字。耻从举子事进取，逸韵高情寓吟醉。乃兄宦达方强仕，翠竹停鸾想风致。君侯才业伯仲间，退以求名名亦遂。方今尧舜理四海，岩穴弹冠求自试。朝廷既治群吏肃，何处堪为隐者地。不如市隐最得策，大胜山林自憔悴。花源缭绕转红绿，竹洞深沉入幽邃。我闻此风颇健羡，图成未可日月冀。他时傥作江西游，兄曰能来访予季。
一锡随缘赴，天台又去登。长亭旧别路，落日独行僧。夜烧山何处，秋帆浪几层。他时授巾拂，莫为老无能。
修竹千竿自闭门，著书兼得避尘喧。猎逢渭水周称尚，殿有灵光鲁独存。四世丝纶瞻骑省，六朝杖履长兰荪。即看双鹤翩翩起，人道罗江别有村。
极目平芜外，秋山重复重。苍茫没飞鸟，风雨长髯龙。云壑流朝爽，烟村急暮舂。因悲途路客，虚作石田农。
陈遵能好客，选伎得邯郸。酒借红颜宠，歌翻渌水寒。人居金世界，醉倚玉阑干。春事无劳问，桃花入座看。
八十三年妇德成，綵衣欢笑过浮生。含虚台上寻仙侣，濑口愁人月自明。
谢公文章如虎豹，至今斑斑在儿孙。竟陵主簿极多闻，万事不理专讨论。涧松无心古须鬣，天球不瑑中粹温。落笔尘沙百马奔，剧谈风霆九河翻。胸中恢疏无怨恩，当官持廉庭不烦。吏民欺公亦可忍，慎勿惊鱼使水浑。汉滨耆旧今谁存，驷马高盖徒纷纷。安知四海习凿齿，拄笏看度南山云。
雨过溪添绿，横澜自在流。水精帘欲捲，何处著银钩。
节序回环已献裘。不堪风叶夜鸣秋。寒螀吟露月阶幽。蜗角虚名真误我，蝇头细字不禁愁。班超何日定封侯。
布毛拈起费人言，争似禾山一句传。打鼓一声喧宇宙，冰寒千丈忽生莲。
仙种分从太古天，岁寒松树与同年。白头不管如冰雪，自有春光绝代妍。
名家宦谱世传清，琴鹤图书伴去程。人望龙门秋水远，舟移羊石锦帆轻。五年雨露攀辕泪，万里关山恋阙情。自是君亲恩并重，彩衣先入阖闾城。
持身守忠恕，临事耻浮沉。直道更三黜，平生惟一心。家风来自远，国论老弥深。令德真如玉，泥沙枉见侵。
黑旄匝海逐逶迤，扬鬣神驹跃泽陂。一箭天方降神策，百年碛北老乡枝。生涯总为枯灵恨，世事仍随病祚移。来似乘风去乘水，哀云万里向谁垂。
爱山连日作山行，未惬登临负此情。归去夜深诗梦里，依稀犹听涧松声。
翔鸾鸣昆崿，逸志腾冥虚。惚恍回灵翰，息肩栖南嵎。濯足戏流澜，采练衔神蔬。高吟漱芳醴，颉颃登神梧。萧萧猗明翩，眇眇育清躯。长想玄运夷，倾首俟灵符。河清诚可期，戢翼令人劬。总角敦大道，弱冠弄双玄。逡巡释长罗，高步寻帝先。妙损阶玄老，忘怀浪濠川。达观无不可，吹累皆自然。穷理增灵薪，昭昭神火传。熙怡安冲漠，优游乐静闲。膏腴无爽味，婉娈非雅弦。恢心委形度，亹亹随化迁。
年光看渐晚，秋气又生寒。鬓欲相催白，颜谁解驻丹。竹林方慕阮，诗传旧推韩。斗酒因君赠，羁怀酌自宽。
一种灵苗异，其他迥不同。法身元洁白，真性本玲珑。外象头头曲，中间窍窍通。淤泥淹不得，发露满池红。我本清虚种，玲珑贯古今。为厌名利冗，且隐淤泥深。每有济人意，常怀克己心。几多捞漉者，那个是知音？
侯嬴年七十，方报信陵恩。意气繇来重，功名非所论。驱车过梁苑，酾酒吊夷门。今日屠沽客，谁为公子言。
檐前当树阑珊，竹外鸣鸠往还。隐几只销香篆，蔷薇开遍东山。
冗士无处著，寄身范公园。桃李忽成阴，荠麦秀已繁。闭门春昼永，惟有黄蜂喧。谁人肯携酒，共醉榆柳村。髯卿独何者，一月三到门。我不往拜之，髯来意弥敦。堂堂元老后，亹亹仁人言。忆在钱塘岁，情好均弟昆。时于冰雪中，笑语作春温。欲饮径相觅，夜开丛竹轩。搜寻到箧笥，鲊醢无复存。每愧烟火中，玉腕亲炮燔。别来今几何，相对如梦魂。告我当北渡，新诗侑清樽。坡陀太行麓，汹涌黄河翻。仕宦非不遇，王畿西北垣。斯民如鱼耳，见网则惊奔。皎皎千丈清，不如尺水浑。刑政虽首务，念当养其源。一闻襦裤音，盗贼安足论。
沛国龙穴至山乘。诈托旅使若奔丧。道遇寇抄失资粮。
二许才名动都下，不应憔悴郑台州。硕宽堂集分明在，应向孙吴放一头。
蛙声似吹雨初足，桑椹欲红风始和。少妇每忧蚕利薄，老夫惟喜秫苗多。旧栽花木山莺识，新买陂塘野鹭过。此境东风元自好，当年金谷事如何？
水阁闲登望，郊原欲刈禾。坏檐巢燕少，积雨病蝉多。砧隔寒溪捣，钟随晚吹过。扁舟何日去，江上负烟蓑。
蕉长青笺，笋抽斑管，闷怀欲写无多。鸾台凤阁，心事久蹉跎。小搆数篆茅屋，但傍取、千顷澄波。扁舟系，酒筒茶灶，随意泊烟萝。知音三两客，朝朝暮暮，百遍相过。判冷吟闲醉，雅谑狂歌。风雨不妨闭户，凭栏处、嫩蕊柔柯。君知否，才情标格，千载忆东坡。
下舆照涧数星星，一世还如隔世经。不见山东李十二，青山山色只青青。
懒慢吾生亦有涯，市粳村酒未须赊。闲消永夜诗还草，暗喜丰年雪又花。抱病敢祈同犬马，抡材直拟到桑麻。只愁屑屑烦来往，贻笑东京博士家。
逝者如斯乎，翩翩北飞鸿。鸿北来岁南，人去亡回踪。庚寅仲姊去，庚辰伯姊空。千里不一见，血泪迸秋风。自馀只一弟，留守先人宫。我已日崦嵫，安能久转蓬。束担其归与，相从十载山之东。
愁眉此日为君开，谁道岭南无雁回。邂逅江南逢驿使，龙涎风味敌官梅。鹊噪柴门晓未开，香风撩我梦惊回。恨无好句酬高咏，唤起谪仙苏与梅。谤投山箧书犹在，力挽九关天可回。胡不北归陈苦语，莫贪南海恋甜梅。
洞庭不生月，径可无此楼。月出渺渺波，我在楼上头。湖为涤我心，月为刷我眸。涤刷两无尽，相与成湛秋。月乃对仰卧，似欲载我浮。君山来枕席，手引潇湘流。澄洞露表里，毫发无潜幽。却顾叫退之，底用多骚愁。希文稍欲遣，果已能乐不。余子固不记，古今几浮沤。道人岂知道，乃能喜我留。勉为吐此诗，庶免为楼羞。
病躯终日困骄阳，正虑行行去路长。多谢天公怜此意，时飞疏雨作清凉。
人年八十百虑昏，丈人耳目方聪明。他人到此筋力疲，丈人胜如年少时。老中强健闲中忙，经卷丹炉肘后方。金书千轴造理窟，赤城七篇谈坐忘。我年三十始相识，丈人年已几六十。往来出处三十年，体无作用神安然。静窥了不见根底，我谓君心秪如此。那知能事有别肠，笔下风光穷妙理。龟溪道人古衲师，心辞声利常无为。晨钟粥钵半炉火，午日茶瓯一局棋。一朝共语小窗前，袖出小卷含风烟。为言老路手作此，画出王郎访戴船。明朝见我微笑语，漏泄丹青奈缁侣。别有一段壶中天，果若知音定分付。轻轻一轴数尺长，奇峰突兀烟茫茫。其间细屑千万状，领略试为哦新章。初画寒林宿鸟惊，山蹊渐晓人渐行。四僧趁饭分先后，人立渡头沙岸口。一舟闲泊石岸中，一舟半渡凌云空。两舟一钓一垂网，上有雁落芦花风。两桥近山转清绝，客携筇杖半卼臲。定是当年鹤氅翁，神气飘飘犯寒雪。山腰佛寺楼阁明，下有茅店临沙汀。刹竿挺立照山影，风幡髣髴闻谈僧。纷然万象争奇怪，缩地便移他境界。才薄其如此画何，强写娇容捧心态。昔闻大令驰笔锋，天门未借西南风。众工索钱阳好语，吴起果被公叔沮。翩然拂袖返田庐，将军妙手今为几。乃知胸中千顷碧，来自传家万金直。丈人丈人有馀墨，莫惜逢场时戏剧。
数椽屹起枕林丘，云叶萧萧万木秋。一缕残红曳微日，渺然天际识归舟。
南归乘客棹，道路免崎岖。江上经时节，船中听鹧鸪。春容含众岫，雨气泛平芜。落日停舟望，王维未有图。长江春气寒，客况棹声闲。夜泊诸村雨，程回数郡山。桑根垂断岸，浪沫聚空湾。已去邻园近，随缘是暂还。
得非容易爱偏深，元亮真堪号菊淫。有事向人羞启齿，为花贬节也甘心。叩门低唤惊厖吠，和土新移恼蝶寻。分得秋光能几许？明年拟种满篱金。
磐石占幽蓟，金汤固帝京。幅员宁有外，带砺自堪盟。形势河山拱，星文气象清。休征荷地力，瑞应感天成。济济匡时器，熙熙击壤情。溪流穿禁籞，霞彩映重城。日照朱甍丽，尘飞紫陌轻。烟花织锦绣，莺燕唱升平。池暖鱼吹絮，兰熏蝶抱英。新荷初浥露，宿麦晚蒸晴。极浦渔舟杳，斜阳牧笛横。所希均雨泽，南亩问春耕。
平生才力信瑰奇，今在穷荒岂易归。正似雪林枝上画，羽翰虽好不能飞。
天下兵虽满，春光日自浓。西京疲百战，北阙任群凶。关塞三千里，烟花一万重。蒙尘清路急，御宿且谁供。殷复前王道，周迁旧国容。蓬莱足云气，应合总从龙。莺入新年语，花开满故枝。天青风捲幔，草碧水通池。牢落官军速，萧条万事危。鬓毛元自白，泪点向来垂。不是无兄弟，其如有别离。巴山春色静，北望转逶迤。日月还相斗，星辰屡合围。不成诛执法，焉得变危机。大角缠兵气，钩陈出帝畿。烟尘昏御道，耆旧把天衣。行在诸军阙，来朝大将稀。贤多隐屠钓，王肯载同归。再有朝廷乱，难知消息真。近传王在洛，复道使归秦。夺马悲公主，登车泣贵嫔。萧关迷北上，沧海欲东巡。敢料安危体，犹多老大臣。岂无嵇绍血，沾洒属车尘。闻说初东幸，孤儿却走多。难分太仓粟，竞弃鲁阳戈。胡虏登前殿，王公出御河。得无中夜舞，谁忆大风歌。春色生烽燧，幽人泣薜萝。君臣重修德，犹足见时和。
料峭东风助腊寒，汀滢白酒借衰颜。满床书卷何曾读，数步湖光自不闲。梦想绿杨垂后浦，眼看红杏照前山。新春渐好君归速，不见游人暮不还。
猿鹤皆飞昔日声，安车归去路岐平。高怀无累能知止，半禄虽微亦代耕。林下光阴尤觉永，环中气象有馀清。尘埃满抱华颠客，笑指泉山羡此行。
忆惜金鞭观玉台，当年并驾尽龙騋。恰逢居易投诗去，又报奇章袖贽来。病谢交游空感旧，老无气力尚怜才。孟阳残锦都能几，莫为诸君更剪裁。
早朝携入紫薇宫，日月都归掌握中。运动枢机真有道，卷藏怀袖不言功。宸庭永日更番暇，水殿微凉侍宴终。愿以微躯奉清燕，仁声宣播舜弦风。
离合皆天意，盈虚几月华。家才办藜苋，吾亦逐芦葭。忧世还当路，论兵有故家。深深看踵息，阴火养黄芽。
墙东有高树，夏叶圆绿绮。西风才一夕，萧飒遽如此。寒螀号其颠，蟋蟀晓未已。群动催流光，荣华难久恃。
麦熟熟，黄云压肩堆满屋。大儿烧穟事治谷，小儿撷蔬归作粥。阿翁饱去摩挲腹，柿叶浓阴对黄犊，快活一生甘碌碌。君不见秋崖白头守残牍，麦虽熟，饭不足。
六代繁华何足誇，而今四海共为家。暂看吴苑环城水，终忆燕台夹路花。
干戈扰扰青春暮，云雾纷纷白日迷。千里江淮谁饮马，五更风雨独闻鸡。徒劳剑气冲牛斗，无复星文聚壁奎。九曲桃花春水绿，白鸥还许共清溪。
江边茅屋被风掀，雨打疏窗夜小眠。催唤儿童五更起，重添篾缆系渔船。
竹篱茅舍掩柴扉，衰草寒烟野径迷。只有白鸥无俗韵，何年相伴老清溪。
燕京宫阙倚云开，君去重登郭隗台。千里骅骝元道路，五湖鸥鹭自徘徊。天涯公子思芳草，海上怀人寄折梅。卜筑正怜羊仲在，几时松菊赋归来。
朝发鼓阗阗，西风猎画旃。故乡飘已远，往意浩无边。锦水细不见，蛮江清可怜。奔腾过佛脚，旷荡造平川。野市有禅客，钓台寻暮烟。相期定先到，久立水潺潺。
十八羽林郎，戎衣侍汉王。臂鹰金殿侧，挟弹玉舆傍。驰道春风起，陪游出建章。
烟雨声中酒梦残，蘼芜添绿又春阑。鹁鸠唤处西风急，自是杨花惹暮寒。
浮云散朝阴，初日动晴煦。行随风叶远，去傍田家路。人间无遽色，马缓有安步。遥识主人舍，青帘出霜树。
傅岩由帝赉，圯桥自神授。商道粲复兴，汉基翕然构。穷通苟有命，贫贱岂足疚。斯道谁得闻，人方薄圭窦。
党议连诛不可闻，直臣高士去纷纷。当时漏夺无人问，出宰东阳笑杀君。由来海畔逐樵渔，奉诏因乘使者车。却掌山中子男印，自看犹是旧潜夫。
银钩和泪折琼枝。又寄断肠词。开缄何物，几颗红豆，一袅乌丝。鸳鸯倒押宜春字。此意费寻思。分明说与，海棠开后，燕子来时。
宝髻香螺染，罗裙绿草齐。新裁淡墨水田衣。坐拥薤纹冰簟，团扇也相宜。拂晓烟初敛，当春鸟正啼。自挑弱线小窗西。绝胜樗蒲，绝胜赌围棋。绝胜笋舆油壁，花外蹋香泥。
湖乡岁晚倚兰桡，山背阴阴雪未消。閒向官桥时问信，春光先露早梅梢。
松江蟹舍主人欢，菰饭莼羹亦共餐。枫叶落，荻花乾，醉宿渔舟不觉寒。
桂树丛丛独掩关，扶离阶砌秀堪攀。移尊每醉嫦娥月，指点诸郎玉笋班。
仙境孰为真，蓬山隐独清。树林阴上下，楼观影峥嵘。雨送流泉响，禽供捣药声。何须天柱顶，身已在空明。
为访寒梅过野塘。一枝斜出宋家墙。团情团思媚韶光。游女弄珠临汉水，画师绰绛学吴妆。新词休咏旧昏黄。
长风荡林樾，五月有秋声。客起雨初止，晓凉蝉乍鸣。中峰晴色转，破寺乱泉生。莫过猿啼处，恐伤羁旅情。
谢公故事常携妓，白傅高年自唱歌。更假红妆知有意，欲添尊酒十分多。
零落残碑草棘中，北邙萧瑟又秋风。旧时忆在鹓行里，几见宣麻拜相公。
一拳奇骨胜仇池，落眼真看玉雪姿。急埽秋轩容突兀，更栽野竹与扶持。已藏东海从深袖，便捲沧波答小诗。莫道空言尚加拜，此怀还托米颠知。
望邑得春色，涉溪乱春流。青骄新晴岭，绿满芳杜洲。市井举烟火，夕阳隐林丘。前驺出水上，小吏立沙头。虽无弦歌响，稍已桑麻稠。行衙面山开，竹树坐转幽。
马上秋风吹客缨，送君千里越中行。芙蓉落日凭谁语，杨柳寒江非世情。群盗羽书仍北向，频年将相议南征。白云茂宰今看女，莫问飞凫向帝京。
五柳宅前春日迟，霜红亭上客来时。谁供笋蕨丰盘饤，自卖文章剩酒赀。塘水旋添鱼亦喜，杏花将破蝶先知。江湖岁晚田园在，琴奕壶觞到处宜。
啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。
蔼蔼诸吉士，飘飘列仙群。同盟矢不爽，雅会情何勤。载歌伐木篇，言采南涧芹。幽怀旷三古，遐眺渺八垠。弛张合矩度，讨论俱典坟。蓬麻交相资，曲糵宁徒醺。凭轩看逝水，憩石候归云。长空月初上，爽气秋将分。西塞玄真子，茅山陶隐君。安得与之游，理乱了不闻。
黄帝旌旗去不回，空馀片石碧崔嵬。有时风卷鼎湖浪，散作晴天雨点来。
浮生岁月易蹉跎，交谊知心苦不多。几欲开怀难觅伴，只应怀古独高歌。
东方千骑去如云，最有罗敷念使君。晓镜疏花看寂寞，夜香明月坐氤氲。门前细雨新桃浪，陌上和风旧燕群。莫道朝来无锦字，落红飞处半回文。
愁于望处一时销，山亦霜前分外高。枸杞一丛浑落尽，只残红乳似樱桃。
爽翠延凄绿。料伊人、搴兰撷杜，依前心目。密款中情荃余察，换了金天西陆。让一笴、流光驰逐。烟柳参差斜阳外，问几时、重倚阑干曲。情似梦，梦难熟。年来羞近弹棋局。肯凭他、纵横几道，恣情翻覆。手弄团团轻罗扇，珍重乘鸾画幅。便瞥见、流萤休扑。丛桂留人淮南咏，酿水香、秋色真堪掬。云际雁，更流瞩。
几年城中无看灯。夜三更。月空明。野庙残梅，村鼓自春声。长笑儿童忙踏舞，何曾见，宣德棚，不夜城。去年今年又伤心。去年晴。去年曾。不似今年，闲坐处、却不曾行。忆去年人、弹烛泪纵横。想见西窗窗下月，窗下月，是无情，是有情。
南枝飞影到横窗，点点凌寒学弄妆。玉色不亲红粉镜，冰肌宜褪绿罗裳。向人骄小春先动，越样尖新夜更香。不为此花排日醉，广平真是铁心肠。
于戏将军，人孰无死，死国为雄。忆短兵相接，长城破虏，临机制变，沂水摧锋。陷阵先登，挥军直指，虾寇闻名顿改容。如公者，是武安绝轶，武穆重生。■■■■■总，要突破、重围建上功。便凶门凿出，■■■■，■■■■，■骑追穷。先轸元归，伏波尸裹，一失临淮壁垒空。澄清事，问中原将领，谁嗣英风。
天形包旧楚，水影动全吴。
高人擅一壑，青山独当门。拄笏坐终日，似与若人言。微云抱巘出，细溜触石喧。绝壁挂夜斗，曾甍上朝暾。更探东篱菊，共尽北海尊。
沧海有回澜，水风自相激。道丧世益下，陆陵见平溺。晚清曾左伦，振亡岂以德。舍利先气谊，与事共休戚。数往论世儒，虽近那可得。冻雀依檐枝，汝亦争格磔。
几曲清溪泛画桡。绿杨深处见红桥。酒帘歌扇暗香销。白雨跳波荷冉冉，青山拥髻水迢迢。三生如梦广陵潮。
此涕谁为设，多惭父老情。长红花尽袅，大白酒先倾。早悟鸡虫失，毋劳燕蝠争。君看沧海使，频岁几回更。
平生老笔钟钦礼，细草奇花故故新。安得此心吾再拜，静中常见自家春。
十年更瑟不曾调，百载张弓未肯弨。随事提撕民受赐，宁论外服与王朝。
银蟾自在穿云度。群星肃列无言语。林静履声单。天风生暮寒。冰怀溶冷露。吐气成云雾。飞去代鸾笺。幽人应未眠。
故都空有废残城，天历人家学避兵。今日街衢却依旧，栅门全毁堑填平。
昊天有成命，二后受之。成王不敢康，夙夜基命宥密。于缉熙，单厥心，肆其靖之。
此花别是山茶种，鹤顶丹红眩碧柯。开出多心虽可爱，一心好处不须多。
风雨沧江白雁飞，淮南游子赋将归。椿庭笑奉金杯寿，香擘黄柑雾湿衣。帅垣使节咏皇华，千里家山望永嘉。见说北堂成宅兆，夕阳枝上有慈鸦。
一丝朝雨减轻尘，十里啼莺碧树新。骄马频嘶曾到处，疏松全似不羁人。百花影里瞢腾酒，三月中间烂漫春。谁道金门无剧事，年年风景趁间身。
观乡知道易，南来吾亦云。庶几结绳治，土番诚狉榛。即吾漳泉旅，流寓忘冬春。近者再三世，远或逮云昆。言服化异俗，发辫犹仅存。一朝横舍立，群岛书同文。庙祀奉至圣，天颜拜至尊。但祝国强盛，不必身被恩。传食愧及我，礼质情弥敦。四旬太卒卒，自疑游桃源。荷兰虽小国，为政有经程。航程三万里，拓地来南溟。所实在农牧，化居心计精。我行山野间，弥望但一青。河流既委折，轨道复纵横。颇亦苦讥察，幸无桴鼓惊。昨者修戈楼，陈师责不庭。捕蝉雀方伺，前事盍惩羹？左聋武吃伏，右威亚齐宁。浡泥亦南向，谅哉能持盈。㘃架羁史丹，梭罗絷巡栏。人方利鹊蚌，乃自斗触蛮。刘宋已通贡，明初备藩翰。一从西风竞，跧伏山谷间。有如豢鹿豕，糈厚居斯安。腰刀张盖出，所见多王官。远谋宁尔责，蠢蠢何心肝？天运有平陂，骋望终漫漫。竺教昔南暨，疑在齐梁年。鞭石造万像，冈阜光弥天。我仅揽其二，诧是鬼斧镌。巨塔垣五重，龙华会其巅。得非修罗斗，断脰鲜一全。其一佛久仆，拽起龛欹偏。无人踵布施，五亿王面钱。馀者得诸画，荒寒委风烟。或于名园遇，辇致如铜仙。瞀陋阙史乘，兴衰理茫然。徒令暹罗王，望古悲涕涟。承平重海禁，金钱防外流。顾利市舶榷，不为人满谋。潭潭白玉堂，车马拟王侯。岂无邦族念，老死沦炎洲。输税既不赀，遗产常见收。故知莫我谷，欲归宁且留。覆车纵弗戒，怀璧庸非尤？新喜诏改制，吏良政傥修。喁喁向北极，犹是赤子俦。冬弄三宝泉，春窥三宝洞。舵师遗蓬颗，犹为俗所重。万事贵开先，市蚊例一鬨。蚩蚩四百载，奔走香火供。无怪纵横徒，悬河便动众。哀吾神明胄，流徙坠区霿。应运学始芽，无人与培壅。使槎近沓至，父老苦赠送。怀保信得人，一夔已足用。西人常笑我，倾橐食鸟巢。燕蔬定何质？入药还充殽。夙闻所结处，高蹑海谷坳。宁知屋梁上，雪白如悬匏。作贡始闽厦，兼金致厥包。遂起筐篚例，市易无虚艘。洞租关又税，孰非吾国膏？谁能塞此漏，屏之如邪蒿。燕燕尔亦休，毂哺尧天高。平生喜远游，一蛰乃两纪。危楼当疾风，睡足已暮晷。中思浮海去，裹糗事耘耔。术疏卒不就，无计蜕尘滓。昨来绕阿地，足趼累千里。冬燠衰正宜，不独花果美。居夷亦何陋，便可弃妻子。重孤父老望，乡政待经始。殷勤谢学僮，悃款语司市。幸留未尽缘，海天比邻耳。
昆冈片玉火中润，碧落孤蟾水底圆。一念翛然无异色，任从沧海变桑田。
天香薰透辟寒金，拂拂鹅黄汉额深。多谢西风唤幽梦，径随秋蝶到疏林。折得天葩满袖香，小窗寂寂伴凄凉。何如乞与文园客，瑶髻斜簪试晚妆。
老来多病怯风高，林壑萧森万籁号。有酒不妨开小径，看山何必拉时豪。情同阳鸟怀矰缴，意类玄猿抱郁陶。因忆往年叨侍宴，归鞍曾带枣亭糕。秋来羽檄动惊闻，谁把关河作质文。万户萧条唯壁立，百年潦倒叹丝纷。鱼龙水冷知霜夜，鸿雁风高乱汉云。每向城头频眺望，不堪迟暮对江濆。
前村后村雪模糊，渔家败屋临江湖。纶收网结闭门坐，树篱草岸炊烟孤。波停水冻鱼不食，平者为沙高者石。可惜都无一句吟，笔幻生绡定谁识。
天水，清绮，沾衣淡紫，入花千蕊。雪骸羽化便无家，赖耶，静凝如露华。薄缣覆上琉璃界，碧城外，俟夜星芒黛。敛眸前，溅朵莲，嫩寒，濯人开在肩。
霜叶如花易失时，凋疏犹胜但空枝。归鞍拣作斋头供，后夜风狂自下帷。
拜官迟抱病，献疏感恩深。邺下还词赋，周南本腹心。尚方馀赐履，单父待鸣琴。列宿俄然坠，明珠空自沉。
夏半蒲萄正熟时，累累满架紫金垂。甘酸亦自能消渴，可惜相如早不知。
怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备，未知诗债几时还。须防别后将军禦，不待寻盟辄斩关。
凤林清淑郁扶舆，五马当年数驻车。故老作歌今未已，大贤为政法何如。二碑岘首窥馀烈，一纸荆州得近书。缩项槎头知未羡，龙州闻说更多鱼。
探帘山鸟一声幽，斗觉晴光烂不收。好梦已寻江上去，清篇更许坐中投。欣逢阮籍开青眼，肯学虞卿赋白头。闻道月波春色满，好携行客住行舟。
楼閤倚清妙，春寻景未斜。听莺到竹院，并马入桃花。不倦登山屐，犹迟泛海槎。芳樽烂熳倒，吾醉亦忘家。
迤逦寻梅过别村，归来新月照黄昏。更无可觅春风面，撚断冰髭立断魂。
五丁力尽蜀川通，千古成都绿酎浓。白帝仓空蛙在井，青天路险剑为峰。漫传西汉祠神马，已见南阳起卧龙。张载勒铭堪作戒，莫矜函谷一丸封。
蛮县三年喜及瓜，归欤春思自无涯。朝阳岩上无残雪，庆朔堂前已乱花。归到儿曹应借问，为言颠发未全华。仲宣正得依投处，万里心安即是家。
沮洳江云寂寞春，一轩风雨叹弥旬。灰残淮馆蟾韬晕，石去湘陵燕湿身。委路落花红罢舞，傍楼低柳绿争颦。萧萧枉结年华恨，愁煞西州掩鼻人。
江上春花覆满林，风尘社稷一青衿。台高思擂将军鼓，波净宁为渔父吟。千里駃騠期用世，百年琴瑟亦歌今。临街阁小真如芥，却纳须弥入忮心。
旗亭白日酒三巡，送客乘轺下紫宸。阙下有名思铁汉，江南无地著钱神。月随方寸光华满，霜与平生节操均。入觐相期应隔岁，皂囊风采定惊人。
四海李元礼，龙门多俊良。英英郭有道，一揖遂生光。画鹢凌云波，仙舟水云乡。此心徒皦皦，千里共苍苍。
笳声万里动燕山，草白天清塞马闲。触处不如别处乐，可怜秋月照江关。
杏花消息一星终，莽莽行藏感异同。燕雁音书江水上，駏蛩踪迹岭云中。薄尝宦味遭阳鱎，遥送归心托塞鸿。倚遍浪西楼畔望，何时情话百觞空。
花掩重门恨已休。粉云曾绾玉搔头。冷香憔悴不胜愁。重向生绡摹倩影，也同芳苑感清秋。黄昏疏雨梦悠悠。
土乘水上作浮田，竹木交加草蔓延。最是此间勤稼穑，能同输赋足丰年。
兹辰风日佳，秋空极寥廓。四美翕然臻，群英亦趋约。结集逍遥游，临江更登阁。阁迥江不流，澄心坐超脱。高歌饯嘉宾，遗响天际落。展足贵千里，去去崇明德。
秋晚怀归去路遐，菰蒲断处见渔家。野航招客买莲子，沙鸟惊人入荻花。水岛风帆悬落日，天空霜雁逐飞霞。主文不是河源使，莫说张骞万里槎。
敛笑防疑意绪谐，背人佯不隐红鞋。分明簇蝶低鬟畔，认得花纹细股钗。病榻香销半掩关，别离耽误一秋闲。近来本是梳头少，约髻红丝宛未殷。灯边调笑酒边嗔，寒透罗衫十月春。爱问插花时势样，阔眉松髻似何人。弄药争花语笑稠，忽然幽事到心头。眉尖怕被同袍觉，强作无愁倍是愁。青鸟闲将病耗传，惹伊愁绝转生怜。今朝教向当窗见，已试梳头晓镜前。墙阴绕遍却空还，烟树红扉不启关。解得檀郎生性否，暮钟时候怕身闲。暂见花间滴泪频，断肠滋味一番新。匆匆风影惊分处，尚自回头嘱付人。窄阑逢处不抬头，脸晕犹呈灭烛羞。翻忆未成欢爱日，一番相见一回眸。
寒食北园春已深，梨花满枝雪围遍。清香每向风外得，秀艳应难月中见。苦嫌桃李共妖冶，多谢松篁相葱茜。黄鹂紫燕莫过从，时有一声拖白练。
无路是赵州，老将足机筹。关南并塞北，当下一时收。
朱明开洞户，巨浸判鸿濛。山是浮邱伯，游追太史公。听笙怀远别，挹袖昔相逢。翘首天边望，回看紫气雄。
方寸澄明月曜辉，相夫原不仅无违。从容为我排危难，宛转凭君判是非。力疾暂教私爱割，唱随终与正途归。从今报国循遗意，何惜鳏鱼一命微。
阻傍严公住浣花，喜从秦地见高牙。致君前去心逾赤，抚俗归来发未华。路出锦江乘夜月，骑停绣岭揖朝霞。自怜二纪游门下，今日聊能托后车。
庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。
众山环环万山过，骈首三峰当道卧。斗分蛇鼠旧何人，绘入麒麟今几个。
纶掖琐闱曾并直，贤关芸阁早闻名。追陪每忆同清禁，邂逅开怀在赤城。良会惟知文字饮，高歌应有鬼神惊。相逢一笑真何乐，寄此樽前莫逆情。
人臣难有己，况复顾其家。忘家以徇国，致主为勋华。割爱非不仁，成功讵能加。御史殿中杰，指摘生疵瑕。昔如鹄矫云，今如兔罹罝。省符到房陵，驱逐殊喧哗。即日出门去，形影自天涯。羁皇携众雏，惊散随风沙。渺漭失处所，何由书报嘉。君心固已定，闻者空伤嗟。
我客犹湖外，君行返汉中。乖离从此异，邂逅复兹同。始见忘曾识，徐言乃渐通。怪来颜重渥，深感鬓成蓬。别日故已久，愿言今则多。寒温一劳苦，身世两蹉跎。在己须当勉，其馀莫问他。昔贤虽已矣，吾辈合如何。既见虽云喜，语离仍复悲。未知今日别，还是几年期。风雨方频日，波涛绝壮时。长途久已迫，苦语遂成诗。君发未可白，亲颜元自红。旨甘知有子，婚嫁趣成翁。世岂无高义，途宁叹久穷。但当言计拙，不可怨诗工。
亦有澹台者，时升单父堂。匆匆能几见，忽忽两相忘。明日舞雩地，薰风编简香。策勋归圣域，此道久微茫。
正向西窗处，两峰苍翠排。白云清昼入，玄鹤几时回。剪厌如毛竹，锄嫌绕砌苔。有时不开户，烟雨蔽阳台。
借酒寻欢，携筇选胜，烟波自结鸥盟。梵宇尘空，苔痕略扫闲庭。疏华点染清凉界，悟时禅，鼻观香生。好光阴。文宴流连，想像承平。而今莫说南朝寺，叹江山半壁，地棘天荆。耆旧风流，惟馀劫后丹青。苏台鹿走无人问，怕伤时、佛泪先零。任萧萧，万叶梧桐，做尽秋声。
深宵静听寒蛩吟，万古秋心托一琴。冰壶如水穿窗过，钟期去后是知音。
功名到手莫嫌迟，妙琢先分紫玉池。他日北门当视草，只今南涧且题诗。人间未忍终埋没，神力应先作护持。好替青毡成旧物，知君家有宁馨儿。
九世同居须百忍，而今谁会伦常。蒲关爱妾殉痴张。为臣全大义，黎庶亦偕亡。今古完人多少，空余烟墨茫茫。通财交友岂非良。牛衣空对泣，富贵莫相忘。
道傍木，夹道参参如合屋。种之毫末成合抱，太守慈仁辅生育。古来善政盖有数，道路开通亦其目。芟除翳秽平险阻，坚固桥梁便舻舳。何为万柯随曲直，化此长龙被崖谷。由吾太守爱民深，孜孜利民惟不足。以为烈日长道难，加兹岭外炎暑酷。黄茅郁蒸之烈气，重岚固结之浓毒。不得清阴萦且纡，何处憩息而踯躅。令如源泉下斯行，长原太山秀可掬。桐榕枫果随所遇，惟其茂密佳荫速。何公之心父母心，后人当如子孙续。勿剪勿拜勿拗斸，蠹朽便可添新绿。
泥溪东下接涪溪，金距雄冠似斗鸡。山外白知江曲折，崖边红见寺高低。颂成槃木无新乐，烧后兵栏有战鼙。豺虎食人归不得，多言百舌漫鹃啼。
吴中昔有梁朝桧，范相祠堂狮子林。乔木只应占世泽，禅关时许坐鸣琴。长廊野鹤巢香叶，古殿丹青锁翠阴。深夜蛟龙时一吼，独惊诸葛少陵心。
如今竹阁多清兴，紫蟹尖团不数虾。鲑鱼还抵店，虾蟹不论钱。赤鱼白蟹何足数，风味未可松江鲈。
寻真漫入桃源道，况露分香注酒杯。天上五星腾桀阁，湖中万石起层台。龙门喷玉何年歇，凤巘飞丹几日回。不有郡公能作主，赤松空向碧云开。
铜柱天南喜奏功，承恩飞将出云中。却移浙水平潮弩，重试燕山饮羽弓。画角晓催龙首月，牙旗秋卷雁门风。黄花岭外烽长静，缓带轻裘好射熊。
鸥群狎客镜中酣，曲曲晴波照蔚蓝。具美主宾惟有四，芳春日月正逢三。亚枝压岸红千点，粉箨环桥绿半含。共喜青山容客傲，莫辞白发对花惭。
一星随客住长安，折柬能开大将坛。自许含毫新赋就，谁论击筑旧盟寒。千门北极云中出，万寺西山雪里看。落落乾坤公等在，春明吾岂恨弹冠。
襄阳耆旧足高风，不识州城有德公。器业我应居众后，姓名今耻达宸聪。文章末技知何用，衣食残年叹屡空。朋友赠言当儆戒，恨君虚美一篇中。
荒草绿如烟，何秋不可怜。病家无客至，小犬亦高眠。开帙寻诗料，添衣缺酒钱。闭门读庄子，秋水马蹄篇。
谁能名醒老？阳明独名之。醒老何以名？举世醉如泥。大醉天地昏，小醉丧威仪。安得独醒者？哺糟啜其醨。一醒撤人机，再醒撤天机。天人既已撤，天地同无为。天岂去此哉？先训有家遗。种秫不种林，秫解忘忧时。
别酒莫辞醉，离歌难重论。一枝新绽柳，和雨泣黄昏。
春入山坳长蕨芽，青童邀我饭胡麻。野桃开处仙家近，閒向溪头数落花。
文殊笑，普贤嗔，眼里无筋一世贫。相逢尽道休官去，林下何曾见一人。
峨峨紫阳山，翼翼素王宫。中藏朱子书，颇有邹鲁风。在昔三十年，我尝游其中。一溪练带如，环以千翠峰。朝岚与夕霏，四景日不同。惜哉屐齿折，我舟遽云东。子今振木铎，出为斯文宗。诸生列馆下，待问如撞钟。明经别同异，析理开愚蒙。独坐三鳣堂，教思传无穷。庠序足真乐，诗书有近功。行当自此升，岂曰难为容。平生韩孟交，云龙阻相从。愿言寿道体，有书附鳞鸿。
阴阴花院月，耿耿兰房烛。中有弄琴人，声貌俱如玉。清泠石泉引，雅澹风松曲。遂使君子心，不爱凡丝竹。
莫将綵笔寄朝云，红泪罗巾隔路尘。说与东风无限恨，倩风吹断去年春。綵舟归去海山青，寂莫瑶台月自明。啼雨落花春已尽，梦魂何必更多情。
豁豁虚堂巧架成，地平相与远山平。横岩积翠檐边出，度陇浮苍瓦上生。春入壶觞分蜀井，风回谈笑落芜城。谢公已去人怀想，向此还留召伯名。
万里长风万里沙，晚晴消息散馀霞。百年趢趗是生涯。短锸未妨行处荷，戒香不放定中斜。且拈新句酹新花。
曙色初开，山岚淡染，掠窗锦绣田畴。竹掩农家，炊烟几处悠悠。白鹅初试蹒跚步，向碧塘，扑翅舒喉。便惊醒、桃绽嫣红，鸟唱啁啾。人生事事真如梦！叹伤心故地，今又重游。清景依然，伊人尺素难投。逝波何用从头数，料朝朝、一样闲愁。争知我、咫尺天涯，枉自凝眸。
天津桥下冰初结，洛阳陌上人行绝。榆柳萧疏楼阁闲，月明直见嵩山雪。
扁舟此计，问当年、谁与寻盟鸥鸟。许国勋名彝鼎在，风月不妨吟笑。碧草台边，红云溪上，寿杖扶诗老。水浮天处，未应俗驾曾到。盛事埒美知章，鉴湖君赐，宸翰今题号。指点飞烟轻霭外，有路直通仙岛。蓑笠渔船，琴书客坐，清夜尊罍倒。未须归去，片蟾初上林表。
偶住人间日月长，细思方觉少年狂。众中论事归多悔，醉后题诗醒已忘。鼍作鲸吞吁莫测，谷堙山堑浩难量。老来境界全非昨，卧看萦帘一缕香。
急雨空阶，西风乍入帘栊晓。秋葵开了。掩映疏篱小。梦醒黄梁，万斛愁如扫。长安道。驱驰人老。都付闲花草。
旋赊白发号衰翁，旧业今缘次第空。山鸟乍闻新格磔，峡僧遥寄小玲珑。坐消纤雨轻阴日，閒踏疏黄浅碧风。收拾方桥与兰桨，待看红萼慢流中。
丽日何喷薄，忽沉天海门。晖光留灿烂，涛浪为崩奔。暂借霞千叠，来存梦一痕。重升安可待，夜色已如吞。
缺多圆少人如月，盛极衰来物易秋。
飒飒惊飙摇绣户。楚雨巫云，吹散无凭据。梦重不知春色暮，起看花片零如雨。雾阁云窗深几许。一晌贪欢，忘却愁来路。不道佳期期已误，嫌人青鸟纷纷鹜。
佳人难得。更名士风流，倾城颜色。候日衣轻，辟寒钿细，打叠受他怜惜。为雨为云时候，非雾非花踪迹。分明似，似琪树交枝，瑶禽联翼。当日。定情处，缠绵珍重，此意千金值。世世生生，朝朝暮暮，长似为欢今夕。回首人间天上，往事依稀堪忆。前身是，是蓬山伴侣，玉清俦匹。
台枕秋江拂曙凉，先人曾此赋重阳。碧纱掩映还生色，彩笔低回几断肠。五岭风烟归逸兴，百年身世付清商。屏星没后知音迥，遗草空令讽咏长。
锦衣璀璨马蹄骄，两部甘陵一旦消。官柳未黄人已去，夕阳无赖象坊桥。
天质全浑厚，乡评独老成。箕裘三叶盛，椿桂一时荣。宾席疑年少，官曹叹眼明。归来江路永，那忍望铭旌。忆我元方在，钦公彦辅贤。艰难时款曲，孤寡共悲怜。契阔湖南幕，吁嗟绛县年。杜门违一恸，缄泪五云边。
揽秀堂前一笑倾，都忘身世两浮萍。扶藜处处从君赏，落笔时时得我惊。荔熟闽山劳梦想，蘋香苕水约逢迎。袛愁误入桃源后，从此车轮四角生。
金银宫阙满人间，移得蓬莱第一山。为忆汉宫祠太乙，不知徐福几时还。
春去粉约，脂期愁里度。画栏飘满芳絮。瘦鹃啼不住。银屏梦云无据。艳宵容易曙。香骢知在何处。碧桃花外路。
行尽一径龙蛇蟠，病身忽上青云端。天公岂念客来远，偶吹一阵松风寒。摩挲老眼坐叹息，信有物表非人寰。去天尺五步可到，云梦八九吞何难。微阳远映众山绿，景气摇动如波澜。青萝吐花叶袅袅，浅水落石声潺潺。盘空巨石碧如削，暗澹老树苍烟漫。檐牙卓地殿影出，蜗涎上阶夜雨残。昔人遗迹不复见，但见满目围苍峦。悬知此地可送老，黄叶满庭风闭关。玉京五城信不远，神仙绶短谁能攀。妄庸柳泌真可笑，安用采药乘朱轓。
龙飞六宇汉江清，王会千年叶颂声。漫说大风恩猛士，即看霖雨慰苍生。
疏筱垂杨荫古河，江南风景复如何。潮通天堑伤前事，路入金陵忆旧过。茅屋晓餐烟火少，石梁宵泊虎狼多。推篷起坐观星斗，击楫长吁发浩歌。
问吴宫鹿走是何人，当时为占星。望湖波杳渺，鸱夷一舸，同载倾城。犹胜沈渊玉冷，剑水吐蛟腥。胥愤千年在，呜咽涛声。藓蚀荒台琴意，换几番宫徵，尘梦都醒。想西施妆罢，曾对越山青。倚天风、思随秋远，遣霜红、相伴落烟汀。空题恨、似弹棋局，心事难平。
田横岛，五百客，卢循洲，十万贼。三千男，三千女，中央尚有徐福市。苍茫隔一衣带水，阻绝中原成万里。前朝疆宇到海尽，只今海若犹恭顺，龙宫懔懔天王命。金翅三百只，铁觜三百只，地上人来海上立。片帆直穿鱼腹出，须牙喷薄蛟螭血。妖云毒雾天茫茫，摐金伐鼓船低昂。后顾扬子院，前顾洛口仓。三日东风一日渡，抬头笑指金门树。绿水青山估客舟，到来还欲乘潮去。峨峨御史台，橐橐尚食监。黄米数十石，白米数十石，陈陈相因更百万。软脚金钱费无算，舱中之米犹带汗。吁嗟乎，蓄水安水门，削木作木插，从此治河无上策。但听唐人得宝歌，安知秦代输边法。君不见，古今方士扼腕燕齐间，但誇海中瀛洲蓬莱方丈三神山。
谁搆幽亭近水滨，宜轩高致自无伦。波光万顷映天色，茅屋数椽无市尘。樵唱渔歌孤棹晚，野花间草四时春。我来痛饮非无意，也儗江湖作散人。
侧侧轻寒到被池，玉凫烟重卷帘迟。有谁怜惜，挨病过花时。燕子泥香消永日，绿杨风软见游丝。小栏红煞，无地著相思。
楚些哀歌送远声，虚堂列坐午筵清。竹深那许红尘到，暑薄才宜白裕轻。画鹢旌旗悲正则，长堤花木忆端明。西泠两度逢重五，对酒依依隔岁情。
缣缃迂活计，屋壁老功夫。月暗乌声迥，霜寒雁影孤。江灵知孝子，天赋厚耆儒。剩馥多沾丐，于今道未臞。大雅云亡久，流风尚典刑。赋登司马室，诗授伯鱼庭。不及瞻郎罢，犹能识宁馨。芜辞书琬琰，敢齿蔡邕铭。
宿霭笼晴。层云遮日，送春望断愁城。篱落堆花，帘栊飞絮，更堪远近莺声。岁华流转，似行蚁、盘旋万星。人生如寄，利锁名缰，何用萦萦。骎骎皓发相迎。斜照难留，朝雾多零。宜趁良辰，何妨高会，为酬月皎风清。舞台歌榭，遇得旅、欢期易成。莫辞杯酒，天赋吾曹，特地钟情。
故人别后复如何，不寄新诗到薜萝。贾谊书成何日上，张衡愁比向时多。江城木落霜连地，泽国天寒水不波。重约明年秋八月，紫薇花底共鸣珂。
丛深集幽鸟，荒翳无来人。崖上滴乳泉，崖外栖缁尘。在此本如旧，相彼徒争新。应当学金仙，永断贪痴嗔。
柳市西头最远坊，归来先扫读书堂。閒园别有风流意，无限苔花上石床。
一岁期今夕，高空雨忽零。虚窗沈素影，疏竹动秋声。已被云阴闭，徒怀永夜明。徘徊倚山阁，谁见此时情。
细声从峤足，幽淡浸香墀。此境未开日，何人初见时。耗痕延黑藓，净罅吐微澌。应有乔梢鹤，下来当饮之。
万壑晨云白，联翩出岫扶。不知为雨后，还到故山无。
官柳丝丝绕短垣，旗亭相约酒盈尊。剑潭王气馀山色，淡社诗声振国魂。千古但存文字贵，一生自信布衣尊。醉中喜得裙钗爱，豪气如云压北门。
春信江南早，凄然念故乡。忽看纨扇影，转忆寿阳妆。
芳塘水满绿杨风。台殿隐朦胧。几度春来幽径，马蹄踏碎残红。寂寥广坐，尘埃漠漠，客散堂空。讲石雨苔侵遍，九原谁起生公。
吴蚕吐柔丝，越女织美纨。机杼固已勤，刀尺诚独难。裁缝失分寸，长短为损残。尝闻仲山甫，能补帝衮完。衮完民衣足，天下无苦寒。徐从信都学，染剪宜弃冠。彼实山甫徒，尔亦非綷剜。东归道自胜，人谁故时看。
采桑玉堂阴，阴浓树婆娑。一采不满筐，竟日能几何。乃知富贵地，不及穷山阿。蚕成忽满眼，所得良亦多。人言系家运，或者阴阳和。向非夙夜勤，岂恃叶与柯。衣多必思寒，吾民本同科。欲将分蚕意，广被无偏颇。
身如五岭炎蒸里，心似三江高浪中。谁道醉乡风土好，舟车常愿不相通。
三年挂搭此丛林，今日重来思转深。雨过残阳如月色，风来老树作潮音。青山历历留人住，白鹭悠悠契我心。日暮荒村苦无伴，虚廊曳杖自行吟。
孟夏爱吾庐，陶潜语不虚。花樽飘落酒，风案展开书。邻女偷新果，家僮漉小鱼。不知皇甫七，池上兴何如。
愁人更堪秋日，长似岁难度。相携去、晼晚登高，高极正犯愁处。常是恨、古人无计，看今人痴绝如许。但东篱半醉，残灯自修菊谱。归去来兮，怨调又苦。有寒螀余赋。湖山外、风笛阑干，胡床夜月谁据。恨当时、青云跌宕，天路断、险艰如许。便桥边，卖镜重圆，断肠无数。是谁玉斧，惊堕团团，失上界楼宇。甚天误、婵娟余误。悔却初念，不合梦他，霓裳楚楚。而今安在，枫林关塞，回头忆著神仙处，漫断魂飞过湖江去。时时说与，地上群儿，青琐瑶台，阆风悬圃。琵琶往往，凭鞍劝酒，千载能胡语。叹自古、宫花薄命，汉月无情，战地难青，故人成土。江南憔悴，荒村流落，伤心自失梨园部，渺空江、泪隔芦花雨。相逢司马风流，湿尽青衫，欲归无路。
脩曲少城偏，临秋坐眇然。残阳鸦翅外，新月鸟行边。隐轸齐侵地，苍茫鲁狩田。登高何必赋，归意自悁悁。
一死人谁免，如君独可哀。离鸾不忍诀，止鵩并成灾。从吏联翩去，丧车寂寞回。渊明本无疾，早岁赋归来。
忆昨秋风别晋安，几回离恨月中看。丰城龙剑何时合，碧海鲛绡此夜寒。逐客萧条兰作佩，故人潦倒鹖为冠。天涯多少相思梦，尺素无由托羽翰。
东日照瓦霜，西向界馀白。莫言日不到，日光来未及。
飘零何足怪，丧乱故应宜。炙手宁为盛，张罗未必衰。篇章怀杜牧，游说鄙袁丝。钟鼎山林事，胸中自有期。
十年供祀礼无违，一念思亲志欲飞。锦服屡陪天上列，綵衣荣向日边归。潮生江浦迎春棹，草绿湖南炫曙晖。白发倚门应有慰，霞觞称寿思依依。
斗鸡走狗东郊道。朔风吹老。傍溪杨，夹岸草。烟云空绕。何时万紫与千红。待春工。
月起悠悠。当轩孤管流。郁顾慕含羁。含楚复含秋。青苔蔓。荧火飞。骚骚落叶散衣。夜何长。君吹勿近伤。夜长念绵绵。吹伤减人年。
花孤冷。海棠聘与花应肯。花应肯。海棠只是，无香堪恨。香无却有仙风韵。能争几日芳期近。芳期近。东风何事，不留花等。
何处边楼起暮声，捲成笳管太多情。霜翻玉露俱凝白，水接银河却尽清。鸿雁高飞知避弋，鸳鸯独宿惯怀惊。溯流拟逐伊人去，道远天长恨未平。
迢迢开一径，双足尽登临。密至云无际，明生月有心。当前霜岸直，彻底碧潭深。神禹留金简，居然在岳岑。
妙年公卿子，可人逢此君。退然数尺耳，气节凌青云。从今奉亲暇，简策陪朝曛。应怜四杰流，勤勤但空文。
沙麓开祥兆，河洲迈德风。壮猷咨故老，柔道息诸戎。在己仪常损，于民惠少丰。谁持太史笔，善述九年功。云路回仙仗，帘帷閟玉音。诒孙为后法，复辟是初心。教被宫庭肃，恩沾海宇深。常叨侍文陛，白首泪盈襟。
慷慨国士遇，投分知己恩。一语已肝胆，刎颈即夷门。何云明月珠，吐之隋侯轩。顾兹千里去，辗转悲心魂。
去年约子游山陂，今者仍为大梁客。天旋日月不少留，称意人閒宁易得。天明径欲相就语，云雪填城万家白。冬风吹鬣马更骄，一出何由问行迹。能言奇字世已少，终欲追攀岂辞剧。枕中鸿宝旧所传，饮我宁辞酒或索。吾愿与子同醉醒，颜状虽殊心不隔。故知今有可怜人，回首纷纷斗筲窄。
两年贰郡半专州，濠上鱼涵惠泽游。慨念中原变荆棘，图成外国别冠裘。故宫禾黍悲清汴，落日风沙惨白沟。汉节提携曾记别，居然展卷涕横流。健妇真能胜丈夫，丹青人物妙难摹。百年画手承平久，万折归心守节孤。辄此珍藏为我有，从渠远致更能无。伤心故国流风在，不是成周王会图。
鼓浪浮花，乱云启晚晴楼阁。弄春弦索，似长宵雨怀恶。柔桑约略无多土，付陌上飙轮骤毂。只婆娑蛮舞，羽衣叠破，无端凄角。帘箔，阑干曲。有久咽箫心，未凋剑锷。歌离吊梦，好是碧衫鹳雀。人天也识消恩怨，奈恩怨而今说著。思归切、欲和南飞句，远树正绿。
一百五日春已深，闭门风雨昼阴阴。乍飞燕子湿无那，欲折桃花娇不禁。归去久淹沧海兴，愁来端拟白头吟。天涯厌见繁华节，更见萧条断客心。
独倚东风笑艳阳，分来龙衮作宫妆。新姿澹映阿娇屋，晓佩轻摇少妇香。露润金盘珠汗冷，梦回珀枕翠鬟光。相怜更在朱颜外，莫向荷花唤六郎。瑞云叠叠抱婵娟，带笑临风影也妍。夜半凤凰飞宝珥，昼长蝴蝶窃轻钱。乍疑落帽山头菊，勿认淩波岁底莲。最惜好辞吟芍药，不知金带是花仙。宫袍斜压翠云裘，疑是天香报早秋。琥珀暖光流玉椀，琉璃新彩照金瓯。春心似入灵芳国，娇怨休题红叶沟。管领春风应有在，寒梅应许占花筹。不随红袖画胭脂，羞学夫人扫翠眉。待月钗光生宝树，坐花杯影上琼枝。金衣自爱披公子，霞帐偏宜拥赵姬。春到王宫应独好，三千朱黛谢恩时。
君如蜀山人，我愧程叔子。往来皆可书，山中无野史。
一青牛，二条尾。三双眼儿，仰观俯视。四个蹄、雪白如银，五方中嬉戏。六欲七情俱总废。八味琼浆，饮来光明遍体。九鼎内、变作神丹，十分功圆备。
富贵真同一蚁丘，宠荣多处独多忧。静观草木自生意，晚爱溪山多胜游。竹岂有情那得醉，鸡宁解语亦能愁。纷纷数子成何事，只合求田问舍休。
府中宾从醉蒲萄，挟瑟当筵赵曲高。他夜尊前能忆我，月明应拂吕虔刀。
茫茫大河水，一叶向江南。不遇姜公子，何人借布帆。
依前雨意浸寒烟，如睡山光似梦天。四访凄凉无一遇，今生渐信果无缘。路不如天隔沧海，一年竟只四回来。卢郎岂是无情客，但为情多怕怆怀。寒栏唯雨共徘徊，久扣重门意已颓。何事心如潮扑岸，一回誓绝一回来。
柳如眉，云似发，鲛绡雾縠笼香雪。梦魂惊，钟漏歇，窗外晓莺残月。几多情，无处说，落花飞絮清明节。少年郎，容易别，一去音书断绝。
广寒宫殿诚誇诞，消暑楼台久寂寥。未似虚亭面空阔，时时清籁濯烦歊。
百鍊香螺沉水，宝薰近出江南。一穟黄云绕几，深禅想对同参。
拟将心意学玄宗，妙用纵横触处通。捩转个中关捩子，休论南北与西东。
夹堤全少露桃红，独许垂杨翠拂空。千古苏仙几曾死，骑鲸时或下亭中。
天碑万古閟嶙峋，自我来追此日新。旭日小村鸠唤妇，寒霜疏木雁来宾。路长桥断谁家店，天远舟行何处人。万顷黄芦秋色里，是中著我坐垂缗。
五月寻春春已空，海榴花放醉薰风。晓来雾捲云鬟绿，一簇香罗万点红。天空霜冷塞云黄，雁阵惊寒字两行。几度参差无觅处，海天愁思正茫茫。
见说钟山麓，当年万树斜。谁将辽海雪，来折汉陵花。冷月含边笛，阴风散暮鸦。数枝当辇路，不忍吐瑶华。
自笑茆斋映雪人，谩披陈蠹学经纶。幸于礼乐逢明圣，岂有文章动缙绅。秉烛夜堂还草奏，揽衣朝阁更迎宾。南宫故旧劳相问，潦倒风尘白发新。
喜不身如瓠子肥，随风吹上最峨巍。峰俱九转神仙药，云只五铢天女衣。若种梅花应有梦，欲烧栈道示无归。倘容化作山头鸟，誓取环山不住飞。
翎出王侯部落多，香风簇簇锦盘陀。燕姬翠袖颜如玉，自按辕条驾骆驼。
野性友麋鹿，君非我同群。文明近日月，我亦不如君。十载长相望，逝川水沄沄。何当谈绝倒，茗椀对炉薰。
间关来赣会年丰，十里农桑画障中。雨足山川多秀气，暑消台阁有清风。人惊地远还同近，谁道江西不似东。琴酒从容随分乐，敢将身计事匆匆。
秋色一天雪，林壑映新旸。皎如三尺新水，出匣漾干将。亟敞杉窗竹院，要使金风玉露，洒濯我轩廊。飒爽上眉宇，皎洁到衣裳。小楼上，望极浦，太微茫。估船夜笛江上，并作十分凉。安得中原豁处，饱看出栊苍狗，大猎一千场。淅罢刀头米，射杀鹿边獐。
二年流落蛙鱼乡，朝来喜见麦吐芒。东风摇波舞净绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供臼磨，与相地脉增堤防。霏霏落雪看收面，隐隐叠鼓闻舂糠。散流一啜云子白，炊裂十字琼肌香。岂惟牢丸荐古味，要使真一流天浆。诗成捧腹便绝倒，书生说食真膏肓。
刻木工夫最巧，舆梁底事尤精。玉虹饮水映波明。彼此往来利济。真个作家手段，从今名播寰瀛。人从鳌背获安行。镇作城南景致。
十年闲读古人书，不为山川货可居。便有风声生屐齿，王侯同在一丘墟。
心閒宜永昼，境寂有凉飔。共是光阴好，惟应静者知。惜阴翻古帙，席荫坐林泉。解识閒中晷，依稀亦小年。隐几静焚香，穿林还扫石。褦襶应不来，琴书从所适。掩卷聊支枕，听蝉午睡长。北窗有爽气，时复到羲皇。
眼底风飘雨落，人言北看成南。此生已分困齑盐，其奈深宵幽感。世论非杨即墨，狙公暮四朝三。翰音何处唤昏酣，多少昨非谁忏。
远地宜登望，秋光薄暮浓。楼高窥万井，潭迥落千峰。花为重阳发，人怀百岁逢。同游俱俊彦，尊酒得从容。
结庐岩曲谢招寻，几树松萝满地阴。无路执戈排乱贼，与谁披褐卧芳林。人间空忆安危语，陇上宁知去住心。千载鹿门山下路，武侯相见亦沾襟。
巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。
炎州分得冰花脑，来伴湘波六月凉。醉折一枝簪鬓睡，晓来印却枕痕香。
帷幄何人正坐筹，匈奴轻汉索怀柔。回銮未睹迎天驷，劝穑还惊出土牛。雨过池塘新涨绿，春归原野霁烟浮。中兴自古须群策，更愿君王慎厥猷。
春物阑珊逐晓风，芰荷攲角草茸茸。野梅结子疏枝重，老竹生孙翠影浓。煮酒情怀还是客，异乡歌笑且相从。醺然就枕皆佳处，醉梦何妨度晓钟。
窗外松篁初过雨，半天爽气开烟雾。狂怀无计奈花飞，倚楼独自和莺语。偏是春来无意绪，只身没个安排处。溪流一派送愁来，山围四面裹愁住。
一曲呼凰下九霄，石台春静海山遥。周秦战血纵横尽，犹卧白云吹洞箫。
三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。
雨馀归路净朝尘，草色新州又一新。飞舄我携聊赠子，好乘霁日步嶙峋。
吴郎示我真逸图，生绡半幅云雾裂。高堂挂之夏六月，飒飒寒风堕林叶。纵横乱瀑坠高崦，千峰万峰路明灭。峰回路转天欲尽，似有孤亭架木末。其下巨石盘长松，枫丹栗黄秋事浓。松间讲易三两翁，秦时四皓须眉同。一翁击阮一坐啸，其一恍似东园公。斟酌兹图定谁笔，神品铮铮世无匹。细看树石用勾法，人道王维字摩诘。或言近出赵千里，往往抽毫弄金碧。呜呼王赵不可作，纵复天工繄谁识。须臾暝色来朱栏，耳边潏潏来飞泉。吾将追逐黄与绮，坐占孤亭号角里。
不随千骑过维扬，夜渡关山却一航。臭味偶同贫更好，功名有志老何伤。自甘商皓来东阁，敢怨陈登卧上床。欲击单于知力倦，归来且理旧诗囊。
释氏三千金世界，道士十二玉楼台。不知云鹤今何处，空使毡头夜卧阶。
九月江南花事休，芙蓉宛转在中洲。美人笑隔盈盈水，落日还生渺渺愁。露洗玉盘金殿冷，风吹罗带锦城秋。相看未用伤迟暮，别有池塘一种幽。
北风吹浪覆龙舟，溺尽江南二百州。东海未填精卫死，西川无路杜鹃愁。君臣宠夺三朝共，夷夏兴亡万古雠。若遣素王生此后，也须重纪汉春秋。
谁道春风未发生，杞苗试摘已堪羹。莫将口腹为人累，竹瘦殊胜豕腹亨。
天工剖山腹，翻然纳虚秀。环冈插修荫，斜巅倚寒溜。危轩列层级，横梁跨深窦。浮烟羃轻缕，飞禽引鸣脰。冲襟得清盼，佳致绝纤垢。梦想脱冠来，尘缘苦相逗。
屏居无一事，闭户常经旬。勿云草舍陋，爱此油窗新。三日不作诗，幽禽语撩人。尺素杂行草，往檄江梅春。
画壁旗亭姓氏扬，偶邀仙眷客他乡。春江花月苏堤柳，一一搜罗入锦囊。
高阁临清池，明月当天心。万有坐消歇，可以鸣幽琴。上弦来别鹤，下弦起龙吟。夜静天地清，指中出正音。不惜操缦苦，持此感人深。
趁晴预约嬉游伴。晓窗多谢莺声唤。春水一篙深。画船垂柳阴。银壶提玉乳。携取红牙去。万一有新词。清歌佐酒卮。
山险形如削，河奔势若翻。中原龙战后，岩邑虎牢存。游骑盘飞磴，清笳隐坏垣。东西任行客，天限只空言。
钱塘钱氏王家孙，忠懿以后为齐民。家藏乾宁旧铁券，精采夺目光弥新。自言先世曾避贼，乱离弃掷江之濆。渔人网鱼得古铁，有如周鼎出泗滨。裔孙换归十斛米，世世什袭称家珍。文云皇帝嘉赉汝，官汝太尉兼诸军。诛宏杀昌荡渠寇，捍卫正室崇殊勋。恕汝九死子三死，长河泰㟆国永存。钦哉汝镠其敬听，颁示天下文云云。从来事往祇陈迹，唐家事业同烟云。吴越四传旋纳土，至今临安宫阙皆成尘。我来浙西访古迹，钱王寂寞留荒坟。昔闻山林里锦绣，今见坏道眠麒麟。表忠旧观亦颓废，断碣剥蚀丛荆榛。隆隆霸业竟何在，惟有铭功镂版传千春。子孙奕世念祖德，无忝忠孝承清门。
共惟无极翁，混元再开辟。关洛与考亭，杲杲行世日。惟此五大贤，人极赖以立。谓宜昭明荐，千古为令式。
嬴氏方失鹿，群豪竞奔驰。较力争胜负，未辨雄与雌。项羽奋其中，气压诸侯师。破关与救赵，九江实先之。指挥半率土，自谓可立治。孰知大蛇断，天命潜已移。隋何说淮南，祸福非面欺。间行共归汉，遂合垓下围。海岳既在主，智勇安所施。不自晦圭角，宁能免嫌疑。杀身膏草莽，为复归怨谁。插剑郴岸口，泉溢何神奇。载籍加隐括，曷尝亲到斯。惜哉功名误，徒令后世嗤。
烟萝羽融寄沧洲，屦褐相逢剑气浮。玉帐谈棋新揖客，楼船下濑几防秋。因从绀阁空中啸，还觅丹梯世外游。正值好文多雅侣，天教石室有镌留。
两公贤比道州阳，总为勤民鬓已苍。喜雨喜晴俱有赋，乐忧宁止为诗昌。
画楼月上群花醒。围住惊鸿影。今宵才觉是春人。沾得满身红雨麝兰薰。分司御史狂言惯。笑引青螺盏。酒阑休倚一枝箫。只恐人生难抵几魂销。
往岁贪奇览，今年遂考槃。门前溪一发，我作五湖看。
已有重阳约，前期不待招。别君才几日，留客在今宵。宿草初漙露，新钟复应潮。晨兴事园圃，野菜及时挑。
浓云忽雨散秋声，屋壁斜捎沟浍盈。一阵西南风截断，月华且让夕阳明。
羽书无路达深宫，力障孤城势转穷。卞壸一门甘死难，张巡千载凛英风。空期戎马收江左，又见真龙起泗中。试看尽忠池上水，当年剑血尚流红。
峭寒消息。在远山影外，溪南溪北。唤醒玉蟾，扶起花魂小屋里。清梦阑宵醒未，嗟风雪、龙潭孤寂。尽屏却、人世铅华，仙子貌姑射。香国。乱尘隔。顾瘦影自怜，半簃幽碧。破春似客。空谷无人杳难觅。吹鬓东风易换愁，听彻江城京笛。问夜夜林下伫，有谁耐得。
浙水浩天涯，吴门意已乖。三年方数字，半世渺孤怀。萍梗犹能合，风尘未见偕。富春霜雪里，却忆凤喈喈。
畏人重禄难堪忍，阅世浮云易变迁。徐步当车饥当肉，锄头为枕草为毡。原无马上封侯骨，安用人间使鬼钱。不是朱门争底事，清溪白石可忘年。
江上秋高暑未归，照书犹有数萤飞。东风可是怜游子，不遣看天忆授衣。
落日临高台，夕烟散丛樾。山际灭微霭，林端露圆月。遥峰水上青，银汉久已没。桂魄耿寒空，幽光鉴毛发。忆昔此佳赏，经年限吴越。世事竟仓皇，回思成恍惚。倚槛俯平野，悲风千里发。惆怅哀江头，黯黯惊人骨。
凤皇所宿处，月映孤桐寒。槁叶零落尽，空柯苍翠残。虚心谁能见，直影非无端。响发调尚苦，清商劳一弹。
炎光翳翳中微日，白水潜龙已形质。直须暗结知名人，豪杰如公固其一。驱驰戎马数年间，寇邓耿贾皆风翰。冥鸿杳杳知何处，刘氏宁忘宜再安。惟应风节饶孤峻，耻事计谋并战阵。中兴神器已有归，物色匪勤终不进。旧知万乘莫相疑，富贵勋名我不知。威凤岂是笼中物，万里烟江一钓丝。
郴州何许是，山远水仍多。江徼重重栅，田夫户户戈。雷同嗟不早，叹我亦奔波。未必甘如此，而今敢谓何。
清漳北去水滔滔，一舍相望倍郁陶。腐肉岂宜撄利剑，小鸡聊用试牛刀。冯驩久客弹长铗，扬子多愁赋广骚。无限秋风助佳兴，故人不见我心劳。
清光溢。影转画檐凉入。风露一天星斗湿。无云天更碧。满引送君何惜。记取吾曹今夕。目断秋江君到日。潮来风正急。
一握方诸七里香，玉英如雪映春阳。空山绝壑东风晚，底事湘累忘楚芳？
处常遇变顺天行，焉用牢愁写不平。一线穿珠文得体，五金炼冶学收名。当今钟釜频颠倒，抵死山毛定重轻。且向闲中理闲事，为花酬酒寿同庚。
暖日烘晴，轻烟破晓，满庭顿觉传芳。喜见花开团圞，留得韶光。胭脂粉黛休夸炫，殿春风、别具华妆。好端详。嫩绿微红，国色天香。由来富贵非相逼，只空山消小隐，亦足称王。独占林泉，居然顾影无双。名葩岂等寻常品，者妍姿、却抱刚肠。漫评量。笑煞人间，魏紫姚黄。
久欲脱尘网，未有辟谷方。释然山中游，世虑可暂忘。鸥鹭亦知几，深入菰蒲藏。卧舟放中流，吾不如渔郎。高荷不受雨，倾泻与低荷。低荷强自持，聚雨倾入波。朝雨尚滴沥，晚雨忽滂沱。临池卧以听，雨声静中多。两耳本自清，奈此荷叶何。萤火惟知夜，灯花不待春。割蒲分坐具，贮瀑入军持。风雨不出户，儿孙共读书。
闻说延真戴道士，年来尘事不关渠。松根千岁苓堪食，只办焚香礼玉虚。
紫宸初启列鸳鸾，直向龙墀对揖班。九曜再新环北极，万方依旧祝南山。礼容肃睦缨緌外，和气熏蒸剑履间。扇合却循黄道退，庙堂谈笑百司闲。
非僧非俗不求仙。茅屋两三椽。白石与清泉。更谁问、桃源洞天。一炉香火，一瓯春雪，浇灌净三田。闲想谷神篇。忽不觉、松梢月圆。
蓟门终朝雨霎霎，危楼睥睨云浃渫。初苏银杏耽清欱，风入荫木摇碧箑。昨夜飞花不忍狎，今日玉骨葬泥凹。独看夭桃艳如烚，红颜带泪佳人姂。宫墙万丝拂池鸭，浮萍乱拨声啑喋。长安管弦天下甲，未因天阴歌吹压。闭门且读美新劄，一瓯淡茗幽幽呷。虎兕在柙何能猲，斗室不忧天地狭。
阳复旦闭关，万物畏坤含。双凫飞天外，鹜食何贪婪。儒道又一泰，十年乱愈餤。谁家读书堂，庭阶无清?。此时谈诗书，莲经提鱼篮。平生太玄文，知者无一谭。之子爱野鹜，骥驹舞两骖。厚颜酒食馔，不猎悬鹁鹌。寒威甚毒矢，三杯胜七䤴。烂醉寻梅花，登峰吾尚堪。
自有此山在，无人作此游。气吞云海浪，笑撼玉峰秋。开辟几百载，登临第一筹。诸郎莫高兴，刻石记风流。
馑岁无时果，秦人餍草茶。开奁惊见李，对客喜浮瓜。为乏琼瑶报，聊称旨酒嘉。中郎不忧老，有女可传家。
难开密叶不因寒，谁剪鹅儿短羽攒。犹是去年惊目艳，不知从此几人观。重重好蕊重重惜，日日攀枝日日残。我为病衰方止酒，愿携茶具作清欢。
环州多白水，际海皆苍山。以彼无尽景，寓我有限年。东家著孔丘，西家著颜渊。市为不二价，农为不争田。周公与管、蔡，恨不茅三间。我饱一饭足，薇蕨补食前。门生馈薪米，救我厨无烟。斗酒与只鸡，酣歌饯华颠。禽鱼岂知道，我适物自闲。悠悠未必尔，聊乐我所然。
绿叶葳蕤间紫茎，幽芳澹浥露华清。美人遥隔湘江外，解佩何当寄远情。
雪积潮门二月寒，江天万里昼漫漫。云深鸥鸟迷沙树，水静渔舟泊晚滩。桑海他年空涕泪，风尘吾党尚弹冠。春光未老梅花瘦，怅望高空醉倚栏。
驻世谁称陆地仙，竟陵秋雨芰荷船。岁华欲问今多少，曾记兴皇入楚年。一卧沧江少世情，西窗鹤梦不曾惊。日高欲进雕胡饭，堂下风吹佩玉声。凤诏双函锦字芳，紫烟白石钓兰塘。閒来却向宫云望，香案前头绿鬓郎。八十年来卧楚山，绯袍春酒醉红颜。从今岁月应难纪，名在丹台玉室间。
朱索连荤种，仙缯篆秘符。谁知万灵贶，先日拥椒涂。
白露初零玉溆葭，商声萧飒动京华。纫兰佩冷三秋客，宴菊杯喧七贵家。深殿凤笙留素月，芳湖龙舸荡明霞。只今紫塞金风里，才熟东陵五色瓜。
遥闻鼓吹出城闉，露冕褰帷意在民。父老莫疑频驻马，使君那顾采桑人。
谢公情量已难量，忠宋心诚岂暂忘。执烛小儿浑放去，略无言语与君王。
江南二月气初淑，牡丹叶抽攒媆绿。插竹成竿扶婀娜，筑台盈尺增发育。不与桃李争春风，岂逐繁华共粗俗。待看淑气过艳阳，杏桃落尽无馀香。数枝独殿百花吐，天然富贵轻寻常。万紫千红总俱后，芍药荼蘼颜亦厚。吁嗟世事何不然，且尽花前一杯酒。
虎节鱼符出汉朝，东方杀气几时销。六千君子初辞粤，七十元戎拟渡辽。道远旌旗凌晓雾，令严刁斗肃寒宵。莫歌雨雪伤行役，圣主忧劳待赐貂。
狱情微暧自难明，著意平反或失平。生死两无纤芥恨，考求须尽察须精。
园林半树冲寒早，桃李三春斗格难。雪后添肥月前瘦，山中相忆水边看。仙标出世应称绝，风味如君未去酸。最爱黄昏暗香动，好携尊酒佐清欢。
钓得鱼来卧看书，船头稳置酒葫芦。烟际柳，雨中蒲，乞与人间作画图。
鸣雨飘风草阁寒，秋生五月布衣单。山精出壑乱啼啸，海燕乘空翻羽翰。阶砌落花浮别院，坳溏泛梗倚长栏。呼童南市买船去，卧听滩头急夜湍。
如君风貌又精神，自合拖绅近紫宸。平地有心开洞穴，十年无俸著闲身。已看青舫垂垂去，须忆绯桃滟滟春。若向玄英台下过，为言亦是学诗人。
佳节重欢娱，游人胜两都。笙歌填陆海，日月丽天衢。健想凌云笔，奇观隐市壶。子桑空隐几，幽恨可能无。
襄平岁暮见儿归，为问饥寒为拂衣。囊解青蚨消负易，诗惊白雪和音稀。每思策蹇登君馆，却幸驱车叩我扉。满眼冰霜情独暖，夕阳残树鸟飞飞。
白云曤舷窗，颓然凅欲腐。失垠雪袤原，查牙琼茷树。渰渰生深渊，知沕龙嬉雨。
河洛声名莽旧墟，百年消息孕真儒。南方只道足文史，今见北方行秘书。
独卧粤南天尽头，吞吐清气压林丘。风云上下三千丈，雾雨西南十六州。古涧有泉穿石冷，阴崖无暑满山秋。我来结构山亭下，时复凭栏看未休。
苦冰洁檗是行藏，一节无求老更刚。好在缙绅师俭德，尚馀闾里说谦光。阴功隐秘天应录，遗训丁宁世共伤。勿谓不身尝报施，故应遗泽在诸郎。
青山无云白日迟，仙翁移家何所之？或以丹砂到勾漏，或为家累遭驱驰。乌犍背上妻与儿，顾盼未解知其归。仙翁读书自怡怡，坐稳不觉路险巇。牛羊猫狗先后随，老奴老婢俱忘机。仙翁去就无不宜，岂以偷生辛苦为？君不见风水洞前草离离，淡烟寒雨愁凄迷；又不见云门长松啼子规，春风落花事已非。神仙有无未知，人生有酒且自持，秦皇汉武徒尔为？
孺子清妙，超绝代俗。屡辟鸿臣，不瑕皎玉。万里赴丧，炙鸡茅束。以力粥饘，安安自足。
早擢蟾宫桂，声名第一流。下帷潜大业，击楫志神州。修短林中木，浮沉水上沤。生刍今日奠，恻怆泪难收。
善舞几当场，妖姿呈窈窕。当场人自迷，郭郎未容笑。
登山必绝顶，选幽必深谷。青青彼中阿，于世谢荣辱。遥望阴崖云，隐隐石门屋。攀萝一俛仰，延伫成遐瞩。细民竞锥末，志士惴人后。扰扰非一途，其欲两靡究。摆脱利名间，清气塞宇宙。一笑春凫飞，何如野鹤瘦。苍苍山上松，泠泠山下泉。松挟泉声流，泉与松声还。春归花在涧，客去鹤掩关。时闻石上枰，落子白云间。
地自古西夏，关门驿路通。人家荒碛外，树色乱流中。断岭皆趋北，归云祇向东。邮亭聊小立，轻飏酒旗风。
青山深处草堂开，面面峰峦拥翠来。短榻临风当槛坐，野花乘雨傍篱栽。参差树影迷樵径，清冷泉声到钓台。随意徘徊随量醉，人间何事觉蓬莱。
悬崖多蝙蝠，往往寿千年。自古人难到，如今尔得先。所餐崖上乳，不出瓮中天。自有攀援者，曾看抱朴篇。
寒山栖隐处，绝得杂人过。时逢林内鸟，相共唱山歌。瑞草联溪谷，老松枕嵯峨。可观无事客，憩歇在岩阿。
山水情缘奈老狂，追寻古迹已伥伥。正疑丹井终埋土，直问盘松始放秧。峨鼻一峰临越绝，龙池六月挂扶桑。欣然便欲移家去，不坐并州忆故乡。
灵宝生平爱虎头，每傍战舰系轻舟。晚无书画真无益，洗手莫嫌寒具油。
跃马东归古歙州，铁衣如雪照清秋。半生叨食君王禄，百战深遗母氏忧。城上綵旗翻白虎，帐前金络控黄骝。英雄出处缘忠孝，岂为人间万户侯。
避俗寻幽壑，度閒课小诗。城中消息断，林下起居迟。农事邻翁话，机心野鹤知。峰头云忽变，薄暮雨来时。
一醉洪都金屈卮，再唫台海赤霞辞。梁王台上青春月，共折桃花未有期。
屠龙老已知无用，一遇时艰见术精。淬就戈矛皆吐火，幻成狮象总疑兵。空中堕语人无迹，地底藏雷贼不惊。战胜何心邀重赏，由来只欲赌声名。
清夜宫车出建章，紫衣小队两三行。石阑干畔银灯过，照见芙蓉叶上霜。
客子泥涂正可怜，天香国色一枝鲜。雨中晚敛寒如此，烛底宵暄笑粲然。自觉玉容微婉软，急将翠掌护婵娟。江南也有新丰市，未羡宾王酌圣贤。
共寻花思极飞腾，病带春寒去未能。烟径水涯多好鸟，竹床蒲椅但高僧。须知日富为神授，秖有家贫免盗憎。除却数函图籍外，更将何事结良朋。
百六十字辉星躔，永叔所得原叔传。我从皇祐溯保大，后先俯仰已百年。宋兴百年盛文治，龙图学士登集贤。搜碑手题《集古录》，传信新订薛史编。夷陵舟中伴行笈，玉堂儤直供丹铅。回思初得二十载，双桂楼下屏风前。牡丹姚魏谱京洛，鸲鹆眼晕摹方圆。公时南京作留守，此砚先已来应天，沈湮弃置忽显豁，押尾小印精雕镌。升平回首忆畴昔，江南野老词凄然。自言幼时尝及见，金陵旧有负郭田。先朝元宗重文史，缥缃器具能精妍。承明石渠富珍秘，廷圭之墨澄心笺。是时歙州置砚务，饩廪月给唐国钱。龙尾山头斸苍骨，罗纹坑底淘清泉。尚方岁取有程课，箕裘世业弥精专。溪流渐湮山脉断，沧桑变后岁月迁。摩挲此砚三叹息，无端枨触增流连。一代繁华说江左，万古灵秀钟山川。李少微名漫题记，谢景山瓦曾周旋。
云路门头泮沼东，东君到处总春融。咏归曾点行边趣，煖入光庭座上风。绕阁玲珑扬晓铎，满门桃李蔼芳丛。文衿济济闲来往，万里青云一路通。
鸟雀暮归树，牛羊暮归村。游子方驻马，阿母正倚门。斗然见儿面，喜极泪沾巾。谓得汝病信，忧集忘饔飧。旅处纵云顺，怀乡犹苦辛。况乃值坎壈，郁郁倍伤身。鸿信既濡滞，鲤书复沈沦。望汝如望岁，从朝望至昏。半日犹蹙眉，此际眉忽展。欢喜容愉愉，诘问情款款。药饵需人煎，谁与尔相伴。安否有人看，谁与尔相善。尔衣或单寒，尔运亦屯蹇。一一诉根原，烛昏花再剪。出门望星天，斗柄已东转。昨宵觉夜长，今宵觉夜短。来朝命庖厨，割鸡与炊稻。菜汋腌菘芹，果陈乾梨枣。烹饪虽未精，适口即为宝。外乡饫肥甘，岂如乡味好。健胃复和脾，毋使颜色槁。忆昔汝未归，触目总烦恼。烦恼日益加，鬓发日益老。汝久客异乡，身体须善保。生聚谁不喜，生离谁不忧。宜知离与聚，亦各有其由。守株终无益，而令岁月偷。何如越乡国，负笈事远游。亲师并取友，三益须兼收。子果能循此，我亦弗多求。远游必有方，古人善为谋。家书频相寄，鱼雁莫勾留。
翠屏屹立耸嵚崟，不受纤尘半点侵。绝顶去天惟尺五，苍生深系仰韩心。
几日西风咽晚蝉，风前初觉夹衣单。无端一阵临明雨，落尽桐花倍惘然。捐细故，慕高贤，杜陵诗骨老弥坚。赤霄玄圃归何日，翠尾金花语自妍。
兰畹向我称明然，濡笔磨墨述诗篇。推敲字句费辛苦，此中有人山之颠。入山已无台阁气，出世那复烟火味。有时拈韵疏性灵，清高淡远自矜贵。今见明然俨寒酸，慈悲欢喜兼庄严。手持唐诗三百首，权当贝叶翻经看。古来名僧如名士，不学戒律不衫履。文法但可拘俗人，何必蜂子钻窗纸。诗笔生成瞿昙花，诗才淘尽恒河沙。说法能得无上乘，偏袒吟肩拖袈裟。昌黎辟佛友大颠，欧阳钜儒交秘演。访僧兼欲访名山，俱可随缘作消遣。我当三度朝普陀，友生陪侍来游歌。清静自得古欢趣，开轩高挹秋风多。临风且咏将进酒，有约不来良辰负。佛国极乐重行行，石火流光莫回首。可念前人曾志游，题诗不惜姓名留。天末鸿雁尚流影，肯让崔题黄鹤楼。
汽车习过黄河熟，车人乍过惊成哭。桥柱顽蹲凡数百，横陈双轨具边幅。磨铁鏦铮奔远瀑，飞光飘荡难容目。渡河瞬息犹沟渎，沿流淤浊连平陆。想见蜿蜒千里曲，苍凉古迹河南北。龙虎葱葱郁陵谷，英魂踵吊偏无福。阔绰乾坤行色促，暮投邺下空瞻瞩。纸窗砖榻风流足，旷野琴讴清入屋。天限长河民异俗，油然心返存醇朴。
宣化渡头作别，譬如两镜相照。何止千里同几百个，全是向上一窍。
策马山城晓倍寒，纡回驿路入云端。作书休与家人寄，冒雨冲风过六盘。
赤符曾破敌，紫气复临关。千古兴亡地，中原指顾间。浮云随马策，落日照刀环。远愧轻裘者，铭功上岘山。
岭头功德眼，倦足等闲垂。红炉一点雪，直下廓亡依。
壶头山下俗，巴妇曲中听。汲井熬盐白，烧田种谷青。岩风来虎啸，江雨过龙腥。事简能谈者，杨雄所草经。
闻道仙家多种橘，此中佳趣有谁知。波澜不起千年井，日月长閒一局棋。总道苏耽能养母，也知商皓是吾师。寄声华盖峰头月，静极还应有动时。处静轩中好赋诗，熏炉茶鼎最相宜。梦回啼鸟日高处，坐久落花风定时。卖药仙人多种杏，烂柯樵者亦看棋。援琴试鼓无弦调，流水高山只自知。
耸肩危坐觉寒侵，云罅玲珑看涌金。所恨轻违经岁久，莫辞姑待到更深。据床老子非无兴，造物小儿真有心。凭仗何人讼风伯，为侬西北倦层阴。
昔在井田日，一民本非四。农隙或工商，其秀乃称士。是知桑禾间，可以寄书史。时非长桀耦，时得伊傅事。卒岁优游哉，吾道甚简易。
献岁身留外，思家恨满中。桃符禳厉鬼，椒酒劝仙童。出谒凭羸马，题书附去鸿。青春应时节，斗柄夜摇东。
千里漳河欲尽头，美人曾此驻兰舟。图南暂息云中羽，拱北重瞻海上楼。眉宇几时消鄙吝，江湖到处长离忧。皇华会有嵩呼事，先遣双鱼报早秋。
天涯随处是生缘，阔帽宽衫似老年。算马与人三十口，卖奴及宅五千钱。一心槁木寒灰去，几度披书抱酒眠。古佛阁前温炕里，拽将红袖夜谈禅。
一身镫共影，相对亦何为。世故天涯见，乡心岁暮知。虚窗落残月，宿鸟动寒枝。容易明朝看，萧萧生鬓丝。
交游半作抟沙散，不见周郎亦四春。邂逅相逢无一事，依然都似旧时贫。
对酒联舟忽异乡，曲江回望粤山长。九成台上箫韶远，二相楼前草木香。春殿独摇苍水佩，秋风偏洒碧荷裳。徘徊家国情何限，云白天青自一方。
谢朓题诗处，危楼压郡城。雨馀江水碧，云断雪山明。锦绣来仙境，风光入帝京。恨无青玉案，何以报高情。
潦倒江南一布衣，家贫岁晚寸心违。不堪倚杖枫江路，手种青松大十围。
郁郁涧底松，不受霜雪欺。懔懔七尺躯，岂为儿女移。家有万卷书，寒暑不辍披。揣磨得精意，里闾推经师。久事忽厌弃，雕虫非吾为。
摘句寻章难得闲，为攻顽玉借它山。潘江陆海空神往，土饭泥肴自手团。怜岛瘦，惜郊寒，深知高处费追攀。自珍敝帚未甘弃，一卷仍藏怀袖间。变故常经气自闲，静观豪雨欲吞山。树飘败叶黄盈径，风打檐花银一团。凌懊暑，抗危寒，艰难不碍野藤攀。任凭飞电雷霆怒，立定脚跟崖嶂间。世自嚣嚣我自闲，野云一片寄丘山。峻崖烟径松杉密，布履粗衫竹笠团。榛路陡，鸟岩寒，狂来张胆也寻攀。平生所爱唯疏放，心在千重幽壑间。鸟语关关草色闲，白云霭霭绕睛山。瀑流射石珠千斛，叶影筛光金万团。春水暖，谷风寒，登临还仗葛萝攀。休将往事留残忆，且寄清吟林岫间。
掘作九州池，尽是大宅里。处处种芙蓉，婉转得莲子。
落日重云下，哀哀闻子规。荆玉化为土，湘泪摧空枝。彼禽复何怨，岁岁号春时。春风自无情，众芳日夜衰。冉冉无终极，哀乐徒尔为。睇彼川上流，浩荡无前期。
明月青松枝，幽人岩下步。劝君早归来，草头已多露。
云中三茅君，向我若招手。凌虚接太清，下作神仙薮。劳山虽云高，不如茅峰陡。峰峰滋白云，勾曲比岣嵝。至今华阳洞，洞天极深黝。山中陶隐居，长是烟霞叟。惜哉符颂书，致诸萧公右。灵山生药材，时为上方受。少挂神武冠，老遗天子友。宰相杂神仙，茅君其许否。
昭回云汉亘天迤，海国秋成水满陂。旅兴鸥眠红蓼浦，骚情蝉抱白杨枝。十年作客风尘老，万里醉乡岁月移。诵得草堂书卷句，缘缨涕泪数行垂。
首尾四年，台省好官，都做一回。便前头更有，合当做底，何妨且恁，猛省归来。甲第新成，开尊行乐，脆管繁弦十二钗。回头笑，这狂生无用，削尽官阶。狂生真个狂哉。泼性气年来全未灰。有龙鳞凤翼，不能攀附，牛衣渔具，早已安排。烂煮园蔬，熟煨山芋，白发苍颜穷秀才。官休做，莫狂无处著，送去琼崖。
宰君行李苦萧疏，妻子龙钟尚跨驴。醉眼且看花满县，愁颜莫望果盈车。头衔新换呼明府，科第元高得校书。谁解吟诗送行色，茂陵多病老相如。
书传上谷雁来时，落日中原慰所思。守借一麾更重镇，名高三辅望襜帷。忧边郡阁亲调饷，怀古军城不废诗。分虎画麟同日事，使君身自系安危。
那堪拍膝叹蹉跎。粲粲鬓毛皤。大长蛮夷赵尉，饶他岁月如梭。锯人夹板，请君入瓮，老子婆娑。充户常流碧血，何知柱国阎罗。
秀骨清姿玉雪同，几多星宿入心胸。风流王谢谈谐胜，家数常杨制诏工。坐政事堂无六丈，登文章箓似三洪。年来人物萧疏甚，玉座东西欠此翁。
猎猎蒲攲岸，斑斑藓渍墙。檐低泣蛛网，叶落溅蜂房。西嶂暮凝色，北窗新送凉。晚来池上过，风擘藕花香。
山雨来何暮，高天始震雷。江声翻滟滪，水气逼昭回。洒落芳年晚，空凉醉眼开。蛟龙定神宅，蜗角更谁猜。
君宅蒲荷岸，吾庐槿菊篱。相望能几步，不见动踰时。老更甘清苦，閒应笑拙痴。门迎到花底，衔袖有新诗。浪出惭何益，深居悔已迟。积忧，定非痴。暗事人能料，幽怀世不知。叩门有斯客，急以酒浇之。闻筑船亭就，能来共看花。鲞枯庖海物，豆乳买邻家。稍可从容饮，犹当委曲赊。归途有底急，不肯后昏鸦。
行乐平生志，方从事、未出已思归。叹欢宴会同，类多暌阻，冶游踪迹、还又参差。年华换，利名虚岁月，交友半云泥。休忆旧游，免成春瘦，莫怀新恨，恐惹秋悲。惟思行乐处，几思为春困，醉枕罗衣。何事暗辜芳约，偷负佳期。念待月西厢，花阴浅浅，倚楼南陌，云意垂垂。别后顿成消黯，伊又争知。
不知风露寒，深坐翠微间。对酒秋花尽，看云暝鹤还。钟声黄叶寺，樵唱夕阳山。安得吟身健，长随白日閒。
笔下何曾有口，囊中更愧无钱。聊把一言赞叹，助成此段因缘。
青门津渡，雁断衡阳路。水面秋声云破处，不见故乡烟树。风风雨雨年华，茫茫浩浩平沙。万里江山家国，不堪回首天涯。
畴昔相过赤壁矶，神交遗思尚依依。应从五色云中过，还绕三株树上飞。月色满庭空夜帐，露华如雨湿秋衣。蓬莱山下花无数，迟子吹箫作伴归。
芳树秦城，春流蜀栈。蚕丛西望愁无限。铜梁阁外杜鹃啼，嘉陵江上行人饭。远道萦纡，春光婉娩。锦江鱼杳淮南雁。去时杨柳不胜雅，青青又满随河岸。烟雨清明，烟花上巳。楼台四百南朝寺。水边多少丽人行，秦淮帘幕长干市。蓦地愁来，干卿何事。梁陈故迹销魂死。禁烟时节落花朝，东风芳草含情思。屈子离骚，史公货殖。直须一石懵腾醉。胸中五岳不能平，何人解识狂奴意。修竹弹文，绿章封事。聊将笔墨供游戏。茂陵若问马卿才，飘飘大有凌云气。芍药红酣，蘼芜碧聚。罗帏难把春寒护。知他何处送愁来，春来却是愁来路。莺燕多情，芳菲易度。才销几度黄昏雨。朝来不忍卷帘看，落花片片辞人去。燕补新巢，花开旧树。经时不到南园路。水晶帘额又斜阳，风前阵阵飘香絮。已怕春来，又愁春去。锦屏绣幞留春住。为谁僝僽为谁怜，红颜半是青春误。香压彤奁，光迎罗幌。圆冰背结盘螭样。一泓秋水碧如烟，谁教移向妆台上。脉脉相看，盈盈难傍。影娥池畔凭阑望。妆成双镜照明帘，扶渠并蒂波间漾。
秋郊一杯酒，握手念将离。落日照野水，凉风生树枝。今朝重相忆，青山如旧时。鬓毛非松柏，争得不成丝。
太史书藏玉轴新，云边高馆倚嶙峋。青山旧是翻经地，玄草今多问字人。不信杖头吹太乙，试从台上验星辰。天鸡一叫琼窗晓，砚水遥分碧汉津。
人爱李生药，我爱李生心。谁廓此心用，为世起呻吟。
泠然，轻圆。谁弹，向屋山。何言，清风至阴德之天。悠飏馀响婵娟，方昼眠。迥立八风前，八音相宣知孰贤。有时悲壮，铿若龙泉。有时幽杳，彷佛猿吟鹤怨。忽若巍巍山颠，荡荡几如流川。聊将娱暮年，听之身欲仙。弦索满人间，未有逸韵如此弦。
秋风嚎衰林，秋雨阻归客。赖有故时交，举杯聊岸帻。谈兵与论文，曾不涉陈迹。必竟无所施，醉去思泉石。
会稽旧是梁鸿宅，邹邑今传孟母家。竹笋自能供白发，橘林应得胜丹砂。书传南岳夫人鹤，客问银河织女槎。却愧荀陈交谊重，年年来对寿筵花。
昭代人无弃，遐方住亦堪。司分大火舍，官作世南男。守拙休心匠，忘忧纵手谈。平生不喜闹，所欠一茅庵。
丹山郁世表，岩岩千仞巅。自非常雏辈，安得参周旋。胡为此弱羽，越簉祥仪鲜。飞鸣过所据，飙骇俄翻然。退则安栖地，翔风娱楚天。始病孰俦侣，乃与朱鸾攀。英英日相照，老翮徒愧前。少别正倾听，览辉当圣年。
山立庭绅耸众观，名高真不愧儒冠。文章清庙藏琛玉，勋业乌台振羽翰。誉重朝端知有子，贫怜身后似无官。百年耆旧凋零尽，展卷哀辞忍泪看。
龙眠图画孝经真，萟苑流传拱斗辰。镌石鸿堂称二妙，神超诣绝照千春。
生来骨相不如人，那更心空似此君。一见好书惟恐尽，每逢佳客怕言分。自知原宪贫非病，莫问琴张达是闻。吟罢不知身已老，莫教万里净无云。
巩昌侯封予世券，骁骑舍人醉风汉。因缘女弟宁王妃，胡然剃发衣僧衣。百罂金币劳赐厚，侍宴后庭冠脱首。不事事乃无职守，时复中之饮醇酒。人生适意多得钱，唱佛不已祈神仙。后党祸起率连坐，此老闭门足高卧。
风追电逐角材贤，我独从公息担肩。野旷杖藜临绝景，山寒采梠度层巅。淡汤煮饭身无病，小秤收租岁有年。臭橐腐仓死兵火，何如清节保生全。
逍遥行乐立西风，多听秋声耳欲聋。供世难分心力异，浮家易感古今同。小花糁渡遗晴蓼，碎叶填津积冷枫。博望有槎撑不去，岸头横卧树心空。
一夜长空落将星，不知谁抱越人冰。中原可惜衣冠地，自古以来多废兴。
太白名山古鄮东，结茅自晋永康中。育王晋松化龙去，天童古柏犹青葱。此柏未知何代植，大都伯仲之间肩随从。昔闻天童山下路，二十里外皆青松。载披《图志》稽古迹，诗句曾记王荆公。今亦凋枯殆将尽，纵有新栽，不敌老干常蒙茸。幸哉此柏尚苍古，至今兀立山之中。无异孔明庙前树，根如铁石柯青铜。我来偶然憩林下，两耳谡谡闻清风。问尔何由得年寿，雨露岂独私化工。若非山灵暗呵护，得毋佛力广大多神能。
念昔两髦日，乌奴同燕游。随时自有乐，何物可为愁。岂意今头白，相逢欲涕流。凭君访题壁，好在水西楼。
茂洪艰险扶倾厦，安石从容抗怒蛙。习俗风流犹未改，短辕丝竹璧微瑕。
镌磨文律似攻驹，十载相从亦数予。卷白欲倾东海酒，闭门贪钞北堂书。风烟入眼山围座，鸥鹭惊心水满渠。此乐定非公所有，为闻鳌禁席频虚。平生狗曲视骊驹，妙语琅琅独起予。酒面那能伴从事，笔头翻欲戏中书。官曹似是惊莲幕，问讯何如念石渠。只恐浮名不论数，要须人识士非虚。
昔遇重华席屡前，因排贵近去翩然。叩墀袖有驰毬疏，易箦囊无沐椁钱。当日传家惟谏草，至今赡族赖祠田。原头宰木苍如此，才见山庵葺数椽。
官閒人不识，有友忽相求。陡晤须眉旧，久要意气周。为期詹五日，寄语入三秋。同济情无让，平原义复修。溯游从水在，载酒向舟谋。指点千泓静，低徊一叶浮。湖光随意放，秋色敛情收。孤月怡清赏，诸峰悦远投。无端家绪迫，有恨岭云悠。信美非吾土，谁能三宿留。
世乱偶然活，身存即是家。暂摩晨后眼，来看雾中花。短经临流曲，长桥卧水斜。炊烟满郊郭，犹是好年华。
细犊朝朝耕紫烟，宫中未有馆甥年。应知帝亦怜儿女，不遣天孙去馌田。
同来我复似邹游，新咏君应胜杜秋。已饫蒸葫汝南馔，盍为粗粝浣花留。残樽且醉菖蒲酒，去棹聊停杜若洲。不厌村居能少驻，兰香万斛顿销愁。
古说士夫郡，犹欠殿头魁。记曾分付公等，行矣勉之哉。世事弈棋无定，甲子循还复尔，不免且低回。人物价自定，万事付衔杯。试与公，同握手，上春台。繁红丽紫何限，转首便尘埃。欲识化工定处，须向报秋时节，未用较先开。休道屋犹矮，卿相个中来。
向来胡马远跳梁，奔命纷纷不一邦。景物何期新斸壑，梦魂犹自怯防江。看山小隐红莲幕，批敕须临青琐窗。无事肯来文字饮，为将红酒倒鹅缸。
舣舟候南发，朋故良已疏。居留人事简，吏散关吾庐。展卷倏易忘，所得信手书。青编备雠校，往往推盈车。廨次檐声密，夜雨行新蔬。开园动真悟，脉脉濛化俱。新知发玄秘，河洛几此图。川流太微渺，到海终焉如。
步月溪头置酒，野草不妨醉眠。百岁独多暇日，万家共乐丰年。
白龙堆里塞云昏，黄鹤歌残马上论。自恨良家充内选，也同公主嫁乌孙。三千宫女废昭台，飞燕雄心尚忌猜。乍报殿成名合德，悔教小妹入宫来。澹荡春风腻锦江，洞房人静鸟啼双。临邛傥贱成都客，閒却花枝锁绿窗。石家歌妓俨成行，金谷温柔别有乡。既是绿珠吾所爱，季伦何惜剖身藏。
灵鹫飞来处，南楼敞梵宫。僧归明月下，人在白云中。洗钵泉源近，传灯宝积通。坐依龙象晚，钟磬满松风。
东风无赖，向妙明空里，色尘吹聚。瞥尔摩醯无相眼，还为花光一觑。午韵阑初，露香亭晚，玉佩罗裙舞。樊南老矣，更无彩笔新句。尽教芍药扶轮，海棠授印，京洛风流具。小妹东家窥宋久，催唤蕊珠同住。緤印香严，袜尘波细，离合神光处。斜阳导引，海西又作霞妩。
路始阴山北，迢迢雨雪天。长城人过少，沙碛马难前。日入流沙际，阴生瀚海边。刀镮向月动，旌纛冒霜悬。逐兽孤围合，交兵一箭传。穹庐移斥候，烽火绝祁连。汉将行持节，胡儿坐控弦。明妃的回面，南送使君旋。
珠履争围。小立春风趁拍低。态闲不管乐催伊。整铢衣。粉融香润随人劝，玉困花娇越样宜。凤城灯夜旧家时。数他谁。
春风不独开春木，能蹙浪花高似屋。江船百尾泊深湾，铁缆千环系长轴。远客今朝愁未平，主人赠榼饮还足。前时共论酒可禁，急世救弊且勿速。我今正得杯中趣，效陶种秫置心曲。
狸奴白牯念摩诃，猫儿狗子长相见。诸禅客，荐不荐。若言自性本圆明，大似扪空追闪电。
自于人事远，僻性日深沈。岂敢厌时宠？其如乖众心。澹中成独赏，尘外或知音。重感相期意，尊前《劝止吟》。
长城窟，长城窟边多马骨。古来此地无井泉，赖得秦家筑城卒。征人饮马愁不回，长城变作望乡堆。蹄踪未乾人去近，续后马来泥污尽。枕弓睡著待水生，不见阴山在前阵。马蹄足脱装马头，健儿战死谁封侯。
青衿巷南北，鸡犬识比邻。骤面初疑梦，论交晚觉亲。文章元有命，耕钓岂无人。老矣非吾愿，沧洲合问津。
云敛长空素月圆，碧天秋色锁寒烟。不知雁响沈何处，古塞疏镫客未眠。
高峰御皎月，深壑泻飞湍。谁来白云里，与汝凭栏看。
咫尺东皋在，怀人正夕阳。微茫山色远，咿哑橹声长。短鬓惭鸥白，圆沙聚鸭黄。年来漂泊惯，客路似家乡。
金门再捐佩，沧洲一振衣。沿洄历秋水，偃仰盻清辉。塞雁尚未发，樯乌还解飞。临流闻楚调，为我送将归。
解徂归来万劫空，小山兰桂已成丛。逢人不识秦居士，只向溪头问紫峰。
望。烟水吴江恨杳茫。回春意，佛力仗慈航。
支床纳息三百年，也胜刳赐贮金屋。问子多智亦多穷，何如莲叶安巢宿。
楚乡卑湿叹殊方，鵩赋人非宅已荒。谩有长书忧汉室，空将哀些吊沅湘。雨馀古井生秋草，叶尽疏林见夕阳。过客不须频太息，咸阳宫殿亦凄凉。
坐来簌簌山风急，山雨随风暗原隰。树带繁声出竹闻，溪将大点穿篱入。饷妇寥翘布领寒，牧童拥肿蓑衣湿。此时高味共谁论，拥鼻吟诗空伫立。
春夜开筵宴钜公，英英豪气吐霓虹。诗歌白雪篇篇锦，酒泛流霞艳艳红。玉烛银台光绮席，罗帷绣幕霭香风。醉来却意游仙兴，一曲霓裳度月宫。
河岳挺灵异，星辰精气殊。在人为英杰，与国作祯符。襄阳得奇士，俊迈真龙驹。勇果鲁仲由，文赋蜀相如。浑浩江海广，葩华桃李敷。小言入无间，大言塞空虚。几人游赤水，夫子得玄珠。鬼神争奥秘，天地惜洪炉。既有曾参行，仍兼君子儒。吾知上帝意，将使居黄枢。好保千金体，须为万姓谟。
脱帽怀铅出，先生盖代穷。头颅行万里，失计造儿童。
鸣佩随鹓鹭，登阶见冕旒。无能裨圣代，何事别沧洲。闲夜贫还醉，浮名老渐羞。凤城春欲晚，郎吏忆同游。
须用直须用，心意莫定动。三岁师子吼，十方没狐种。我有真如性，如同幕里隐。批破六门关，愿出毗卢印。真骨金刚体可誇，六尘一拂求无遮。廓落世界空为体，体上无为真到家。
前山后山云乱起，山脚入溪清见底。溪南更有山外山，散如浮尘聚如米。老枫枯栎叶纷纷，下有人家深闭门。钓丝欲收风浪急，却回双艇来篱根。老翁曳杖行伛偻，一童负樵一童斧。笔端意度尽神妙，卷里衣冠自淳古。商周寂寞经几秦，后来莘渭宁无人。茫茫耕钓去不已，武陵竟隔桃花春。
柴门尽日少蹄轮，坐对横窗数点春。心向雪中偏暴白，影来月下亦精神。十分洗尽铅华相，百劫修来贞洁身。笑杀唐人风味短，不应唤作弄珠人。偷得湖斋半日闲，有梅此地即孤山。瘦边似我腰全沈，白处怜渠鬓亦潘。惟有竹君同所好，岂容蝶使戏其间。调羹莫作儿童语，老眼相看在岁寒。老梅手植几何年，一见风标姑射仙。特地留为滕六伴，笑他大欠曲生缘。孤高直是难谐俗，开落从渠莫问天。座上诸公醒亦醉，对花起舞藉花眠。昨夜花神有底忙，先教踏白入南邦。冷将双眼窥春破，肯把孤心受雪降。松弟得兄呼最长，竹君取友叹无双。月宵试看尤清绝，一在梢头一在窗。
兰釭红绽。更偎倚画中，春风人面。钗影横窗，书声出屋，恰和小莺低啭。篆纹蕙炉轻袅，冶思梨云相乱。可人语，问芸编何似，柔乡堪恋。眉案。还记取，箫凤谢庭，一例神仙眷。好梦难留，潸痕宛在，憔悴玉京重见。绛河旧情空溯，珠树才名争羡。称心事，待浓薰秘省，宫袍催换。
无言悄傍阑干立。白纱衫子轻装窄。恁地太生分。众宾望似云。举杯酬月子。言笑多清旨。无处致殷勤。何因重识君。
侧径蜂飞忙蔽日，绿阴莺语静移时。自疑寂寞扬雄宅，最爱清和谢监诗。词客篇章写桐叶，饮流筹箸折花枝。相望十舍不相就，两地风光镇所思。
竹窗零落苍苔合，无复潇湘风雨枝。阶下锦绷才几个，凭君长养看猗猗。
雨霁禽鱼乐，风生草木香。老惊时易失，闲觉日偏长。閤閤蛙何怒，翩翩蝶许忙。闭门真得计，切勿变轩昂。
万里凄凝魄，幽深在处通。清流河汉尽，寒入水云空。踰久方全白，弥高适正中。开书还自卷，把酒复谁同。泫叶漙宵露，吹衣变暑风。更看庭树影，渐过粉墙东。
峥嵘头角隐何年，直露灵光在此间。天下苍生方引领，好施膏雨润人寰。
拜表来朝便拂衣，关山如故决然归。谏垣忠鲠惊先擢，宦路炎蒸喜暂违。白首无机鸥鸟狎，青云有继凤雏飞。袖中为惜经纶在，海上聊寻旧钓矶。
绿蕙红兰芳信歇，金蕊正风流。应为诗人多怨秋，花意与消愁。梁王苑路香英密，长记旧嬉游。曾看飞琼戴满头，浮动舞梁州。
一尊判袂阖闾城，莫指青山管送行。芳草绿波千万里，不闻杜宇也伤情。
八月白露降，湖中水方老。旦夕秋风多，衰荷半倾倒。手攀青枫树，足蹋黄芦草。惨澹老容颜，冷落秋怀抱。有兄在淮楚，有弟在蜀道。万里何时来，烟波白浩浩。
电厂煤田连轴辘，乌金墨玉走如瀑。取之“有”尽说资源，念及子孙当远瞩。
尽室攀萝入五峰，峰前金碧寺飞空。山当星鸟离方镇，地辟天龙海上宫。喜我徜徉泉石外，忆君辛苦簿书中。登临樽酒无因共，半夜题诗寄北风。
山夫聊作市廛居，漫学壶公计已疏。收卷向来经济策，案头唯集古方书。
飒飒西风到小窗，窗前密树意先凉。清光畅好生残夕，碧沼芙蓉著早霜。对面高楼临弱水，经年险梦陟长岗。几时采采天涯遗，奈隔浮云不可望。
闲园一独坐，忻忻众鸟吟。重云忽开朗，夏日照长林。新绿无遗壤，茂树有余阴。芳时良难得，胡为抱疚心？
好句吟成便写墙，老来日日为春狂。天公有意随吾好，别借春游十万场。
器博无近用，胸中要纵横。腐儒昧行藏，寒窗守一经。营营市道交，务利如兼并。无复典刑在，况当观老成。
鸾钗决胜手谈轻，姑妇山中岂复生。得意秘谋俱脉脉，骋才疏韵数丁丁。瞳辉炯下瑰为子，指甲微敲琰作枰。檐外有人宵不寐，止闻三十六声鸣。
久忘爬刷向河汾，抵树摩身动晚云。千载有谁怜骏骨，展图空忆李将军。
眷此清凉界，诸天聚火云。地含秋水碧，岩拥绿苔纹。龙藏空中见，曹溪定里闻。幽偏堪养拙，猿鹤若为群。
南岳自兹近，湘流东逝深。和风引桂楫，春日涨云岑。回首过津口，而多枫树林。白鱼困密网，黄鸟喧嘉音。物微限通塞，恻隐仁者心。瓮馀不尽酒，膝有无声琴。圣贤两寂寞，眇眇独开襟。
信城居士扬今古，老大驰声更不群。只是阴阳与流转，便能贵贱合知闻。功名要以时难得，贤哲惟夫命亦分。好事劳君过山泽，因行为我看风云。
秋雨萧萧夜不眠，挑灯开卷意凄然。吾曹自欲期千载，世论何曾待百年。当日公卿笑迂阔，即今河洛污腥膻。阴阳消长从来事，玩易深知屡绝编。
卧北斗柄直，插西月角横。风吹病骨醒，秋入壮心惊。骐骥老方健，太阿灵有声。山河寄功业，樽酒识平生。豺虎须探穴，朝廷可息兵。山西少劲气，天外纵长庚。自古输成算，谁人解请缨。干戈五十万，何日到燕城。
庭花如雪人如玉，侧帽江南去不还。凄绝阿兄风雪夜，人琴馀泪话闽山。
仕路驰驱岁月深，忠勤初见二毛侵。华嵩中镇安藩计，江汉东流恋阙心。树色官桥添暮景，蝉声驿路壮秋吟。遥知建舍甘棠下，处处风清日午阴。
泛露光偏乱，含风影自斜。俗人那解此，看叶胜看花。
我昔旅游秋雨细，建平城东门欲闭。主人迎劳语蝉联，小妇舂炊缟衣袂。长年三老半醉醒，蜀估峡商工算计。须臾灯暗人欲眠，泊船卸驮犹相继。山深水崄近蛮獠，往往居民杂椎髻。即今屈指四十年，怀抱凄凉真隔世。
占得九流籍，名为三命家。逆推枝上叶，翻算水中沙。吾数岂其偶，子言无乃誇。相过勿浪说，同饭更分茶。五岳精华裂，三光度数分。人才非是少，事业未之闻。信道钟南气，难教策北勋。中原流落士，物色试烦君。挟术有如子，那须要我诗。曲江何处住，全广是人知。未宦中都者，犹期大贵谁。今言他日验，人口胜于碑。
远客夜衣薄，厌眠待鸡鸣。一床空月色，四壁秋蛩声。守淡遗众俗，养疴念馀生。方全君子拙，耻学小人明。蚊蚋亦有时，羽毛各有成。如何骐骥迹，蜷局未能行。西北有平路，运来无相轻。
之子通隐流，乃僻千载慕。不爱叔夜鎗，携余一诗去。却愁沅江阔，风波日云暮。余光久以沦，蛟龙不成妒。
一双胡子著绯袍，一个须多一鼻高。相对厅前捺且立，自惭身品世间毛。
腐肉填鸱素，华轩载鹤身。闭关吾有谓，当路彼何人。带眼移仍数，颠毛变愈新。惟无公干誉，他味似漳滨。
绿树村村暗，黄茆处处低。渔人贪落照，晒网屋檐西。
握别分符适豫章，萧萧琴鹤伴行装。临民并可稽神物，考古应宜问职方。铸就雌雄曾隐伏，气冲牛斗忆光芒。当年令尹何从得，莫惜双鱼寄八行。
山到东岩好，横开翡翠屏。招提含宿雨，洞壁倚寒星。杖底千峰小，烟中九子青。昔人曾燕坐，天柱一荒亭。
涌金门外荡扁舟，西子名湖我旧游。水光山色浮空翠，花港柳堤入晚秋。晚秋风雨孤山客，回首烟波廿年隔。残山剩水动关情，昆池苍洱吟成癖。邓赕城西拓镜湖，罗时江上长蘼芜。双潭碧影明瑶圃，一抹烟痕入画图。画图仿佛断桥雪，瑶圃依稀苧萝月。名亚钱塘讵效颦，貌比若耶非唐突。我来芳草春萋萋，麦浪风初乳燕低。岁晚荻花秋槭槭，柳丝烟暗暮鸦啼。春光易老秋光薄，雨叶才黄风叶落。夕阳半在湖心亭，野水虚涵云外郭。夕阳野水共娟娟，远浦孤帆去渺然。舟子横竿拦鸭过，老渔沽酒趁墟还。欲寻诗客停桡路，不见高人濯缨处。独立明湖一片清，伊人宛在蒹葭渡。
也为寻春费百文，好春只合与山分。柳丝娇织烟如锦，槐火光烧石有纹。来入幕风桓氏客，不残花雨岳家军。松呼泉咽皆天乐，世上爰居闻不闻。
望中云树两驰情，风雨连朝阻客程。使介远烦都宪节，交期不负岁寒盟。吕梁自昔开天险，禹贡如今赖地平。明日相逢成一笑，波涛过眼未须惊。
频年走离乱，忙苦落落景。浮家去复还，生理纷不整。有身著无处，遇事到辄屏。冥然如醉心，阅岁良未醒。披衣坐愁夜，月露共清永。缅怀颜段流，抱义心炯炯。临危快先登，疾甚涉夷境。全生岂不乐，王事有纲领。嗟今肉食谋，捕贼如捕影。王师苦摧伤，敌骑困驰骋。朝廷信多贤，一死谁敢请。不知覆辙改，安敢倾夏拯。归休及秋风，墓槚痛瞻省。念兹家国遥，有泪涨清颍。黄巾蔽行路，关户昼犹警。何当收戈鋋，禁暴但制梃。林泉倘可卜，名字忌丹柄。
泽国三月雨，浩渺灌室庐。燮调归化工，佞佛计已疏。乘时舞鳅鳝，快意凫鹜趋。君来持龙节，问俗浮江湖。风涛正豗蹙，斯民岂宁居。一饱不可期，况乃供军须。素怀澄清志，慷慨时登车。田畴得安业，十郡通有无。阴霾会消释，清风为驱除。渐闻闾里间，欢声变嗟吁。
锦缆钱塘霁色开，题诗先寄凤凰台。投簪未许文园渴，前席仍看汉殿回。瓜步月明沧海近，石城云起大江来。青藜岂独仙曹借，咫尺寒光到上台。
一旦高辞将相权，身名从此庆双全。人誇迹已风尘外，谁道心游日月边。未许前贤专晚节，更将馀事发春妍。君王若要询黄发，便好临雍促肆筵。
仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。
深院梨花呈腻粉，邻墙艳杏褪残脂。池塘雨后蛙声闹，半为官鸣半为私。
一叶梧桐大火流，如何令我早知秋。裴姬怀远思裁练，苏子羞归欲敝裘。短篴穟吹来皆别恨，瑶琴弄罢尽离愁。凭兰空盼新鸿至，那有音书付与收。
滔滔江水去如斯，犹幸知心遇未迟。诗不求工偏适性，事惟近古那嫌奇。传家自具龙驹种，处世无营鴳鹊枝。太息故人今不作，羊公谁见岘山碑。
吴越连三楚，东南半陆沈。奔涛万壑斗，野哭四天阴。蜃气空成市，龙宫直傍岑。商霖殊太急，尧警若为心。
村前红杏犹未放，山上花开照眼新。不是化工有私意，向阳草木易为春。
自从战国更王风，屈原师弟俱称雄。西京苏李复继作，遗篇十九真宗工。黄初七子各有得，勃兴杜李文章伯。此道凌迟大历还，世代纷纷转荆棘。千年大雅几茫然，信阳北地何翩翩。力剪榛芜继唐汉，恍揭日月悬高天。眼中作者难尽数，戛玉敲金事奇古。相逢海内俱贤豪，奋迹前茅追步武。看君意气何昂藏，十九谒帝趋明光。胸蟠万卷破幽眇，手鍊五色回天章。藉甚声华满京洛，咫尺云霄见孤鹤。司马仍传太史书，拾遗颇负襄阳学。飘然遇我燕市中，河梁邂逅双飞龙。高歌击筑白虹断，剑花欲堕青芙蓉。莽苍风尘遽相别，美人迢递音容绝。五年空睹芳草生，万里长看碧云合。云泥自分随升沉，岂料重逢瀫水滨。咄嗟往事如梦寐，解衣共拂京华尘。五夜论文思逾壮，浊酒淋漓对惆怅。天地迟回秉烛间，星河磊落孤舟上。眼看世变随江河，悯时愤事忧弥多。百川砥柱赖公等，异时讵肯扬其波。伯乐张华古难得，时乖暂敛图南翼。燕雀宁争世上名，蛟龙岂是池中物。一朝变幻乘风霆，磅礴六合摩昆崙。卞和之玉讵三刖，季子金多安足论。高天黄叶连乡国，大艑乘风度秋色。短歌送汝不成声，握手临岐泪沾臆。千秋杰阁倚清沙，百尺珠帘挂晚霞。兹行定拟滕王赋，一寄兰州孺子家。
遥遥疏柳带长汀，山色朝来一抹青。春在雨中人不见，杜鹃啼与落花听。
生小仙娥不自妍。璧台金层误婵娟。几曾宛转酬千琲，已忍伶俜过十年。虬箭水，鹊炉烟。无端芳会散金钱。帘栊早是愁时候，争遣新寒到外边。
传家二帖到今存，岁月君看上相言。大似涪翁推酉日，永平七祀记盐盘。
王孙去后几时归。音信全稀。绿痕染遍天涯草，更小红、已破桃枝。此恨无人共说，梦回月满楼时。只应明月照心期。一向舒眉。若还早遂蓝桥约，更不举、玉盏东西。怎望黄金屋贮，只图夸道于飞。
若耶溪头朝暮雪，鸦鹊堕死长松折。横飞忽已平屐齿，乱点似欲妆帘缬。放翁凭阁喜欲颠，摩挲拄杖向渠说。莫辞从我上嵯峨，此景与子同清绝。银杯拌蜜非老事，石鼎煎茶且时啜。题诗但觉退笔锋，把酒未易生耳热。扶衰忍冷君勿笑，报国寸心坚似铁。渔阳上谷要一行，马蹄蹴踏河冰裂。
远游那可了，坐惜红颜老。花开隔岸林，目断江南草。
靡靡古今愁。思念悠悠。人亡国瘁负前修。难得葬身埋骨处，寻个仙洲。明月恰当头。风景清幽。种瓜待老故时候。恩爱觉来都是幻，遑论雠仇。
巅崖太古松忘老，零露瀼瀼月杲杲。高寒迥绝鸟不栖，上有千年双鹤皓。松枝无风鹤睡稳，不梦黄梁梦蓬岛。我将唤醒双梦魂，飞去仙坛啄瑶草。瑶草长春可奈何，万里松厓迹如扫。
梅将喜信自天来，光动书楼趁暖开。花比去年真个好，一齐欣送我侬回。
两年梦寐记冰姿，再挹丰标胜旧时。形秽自怜吾更老，味同乃幸独相知。幽花野竹频移座，薄酒清茶共说诗。晚色柴门挂新月，玉骢欲上步犹迟。
肃雍严祀，圣治昭彰。清酒既载，或肆或将。礼匝三献，终然允臧。神具醉止，其乐且康。
千年玄卷薪传在，一夜青灯火续明。庄假寓言终有物，老惟常道自无名。帝王所化人心迹，天地之根我性情。众妙门归虚馆白，寄身于此复何惊。
老去更思归，芳草正薰南陌。上巳又逢寒食，叹三年为客。吹花小雨湿秋千，闲却好春色。天甚不怜人老，早教人归得。梅润乍晴天，帘卷画堂风月。珠翠共迷香雾，是长年时节。瑶池清夜宴群仙，鸾笙未吹彻。西母醉中微笑，看蟠桃初结。春色到花房，芳信一枝偏好。勾引万红千翠，为化工呈巧。花姑玉貌笑东风，今朝放春早。看取鬓边幡胜，永宜春难老。斗帐炷炉熏，花露裛成芗泽。萦透雪儿金缕，醉玉壶春色。非烟非雾锁窗中，王孙倦留客。不道粉墙南畔，也有人闻得。
雷势黑飞天马阵，雨声狂播铁林鎗。清明节物都谁赏，寂寞无聊恋故乡。
被池难熨夜寒生。梦初醒。小窗明。看月开门、正待下阶庭。吹下满天杨柳絮，黏翠袖，冷无声。晓来不怕剪风轻。卷纱棂。拓银屏。极目远山、遮却几分青。层叠远山全不见，惟一抹、白云横。
画堂灯已灭，弹指向谁说。去住本寻常，春风扫残雪。
欲向云端问子巢，陵虚骛远恐疲劳。悬知实地平如掌，何处人间有此高。
四壁青山翠打围，诗人坐久澹忘归。桥边荷芰攲头立，水底蜻蜓仰面飞。
闻欢大养蚕，定得几许丝。所得何足言，奈何黑瘦为。
病夫投老入城闉，到处逢人说使君。岂料骑驴冲大尹，政须扛鼎识奇文。池生春草何曾梦，枫落吴江误所闻。更愿兼收湖海士，当令冀北马空群。
独凭危堞望苍梧，落日君山如画图。无数柳花飞满岸，晚风吹过洞庭湖。
羽盖飘飖白日临，回光应烛小臣心。愿同汲黯留中闼，更拟相如赋上林。
酉寻行甫戌已见，夜候显翁朝乃来。隔树鸣蝉休聒耳，满樽浮蚁且衔杯。多忧莫道无由解，一醉从初不用催。传语群书未乖间，只今相忆尚须回。
谁麾俗驾挽今回，珍重山翁小径开。去觅云峰攀碧落，下看沙劫坏飞埃。掬寒露井销尘想，撷翠筠篮富药材。彷佛三生曾到此，楼钟重听一徘徊。
银塘斜织疏烟，薰风吹送湘娥面。亭亭翠盖，淡妆依约，蓦然相见。素袜凌波，圆珠泻露，清芬难散。看沙边宿鹭，惊飞扑漉，却还被，伊遮断。道是玉奴新浴，又无端、抛残团扇。猜红怨绿，千丝并蒂，满池葱茜。风细月明，六郎回去，眼波一线。待停桡珠浦，碧筒相吸，为偿私愿。
但听江涛涨，无须问古今。游翛惊客至，逐队大江心。
歌谣数百种，子夜最可怜。慷慨吐清音，明转出天然。丝竹发歌响，假器扬清音。不知歌谣妙，声势出口心。
朱樱青子已尝新，白帢黄衫见未频。载酒对棋无俗士，闭门高枕有闲人。有底百年须薄禄，相看一笑却关身。肯留恶客开家酿，惊坐何人更姓陈。
琅函真筌何所云，丈人嵯峨五岳尊。矞云昼护耀魄宝，玉绳夜低天市垣。琼瑶其上矗千仞，冰雪为人醒醉魂。飞鸿没处杳难辨，饲虎遗迹应犹存。甘泉使君趣丘壑，薰炉默坐存昆崙。高斋图史罗左右，大厦风月相吐吞。岩泉酒熟芳桂蕊，茶鼎火活苍松根。坐邀麻姑来擘脯，祇恐摩诘难亡言。界天之雪满窗户，唤起老仙重与论。丁宁来者时汛扫，燕寝可避蜂衙喧。
故园梦断家何在，登场纵情奔竞。竹子筼筜，松枝偃蹇，最好乡关风景。而翁尚幸。任雪虐霜欺，长留节劲。不入春明，迟鸿晚鹤苦相警。迷途阿谁醒悟，把清秋抛却，强学优孟。翠袖娟娟，苍颜苒苒，弹指豪怀孤冷。男儿猛省。倘不上凌烟，且归三径。密籁虚烟，太虚寒弄暝。
青竹万叶一霜摧，何事流莺去复回。啼鵊已摧芳草歇，春风安肯为君来。
近郭畏嚣尘，移居在水滨。江山千古意，松竹四时春。宾客门无禁，诗书笔有神。何郎好心事，鸥鹭亦相亲。
和气融融散薄原，东风应已入东门。弄晴野鹊翻高树，趁暖家鸡啄破垣。浅绿未生挑菜渚，嫩黄先报探花村。安排诗酒相追逐，聊慰天涯倦客魂。
镇逆城为驿，传邮吏摄防。两河冲市暗，群草漫山黄。犊挂新耕垒，莺啼古战场。抱关遭所识，曾与赋《东光》。
醉和双燕别西楼，醒不记、当杯泪满。花前空解唱回波，荡一片、旧愁不转。乱弦辊遍。那是歌头懒换。离筵索性送残春，拚得是、坠红见惯。
峨嵋前约已成空，风雨萧萧送暮钟。何用忘机来问话，不如松下谒痴龙。
霸气消沈冷夕阳，美人歌舞泣红妆。而今寂寂山空寺，留得花王伴法王。
欲访扬雄宅，扁舟过白沙。自从山以后，直到水之涯。风节古人物，文章老作家。相寻有忙事，第一问梅花。
郁罗天上挹星躔，拾羽编衣汎碧莲。长笛乱吹明月夜，秋风濯足太湖边。
新开弦管召天和，喜气悠扬际海涯。向晓金焦称寿处，欢声更满使君家。
野阔天高枫叶丹，凤凰城上倚楼看。苔深玉马秋逾静，露涩铜驼晓未干。南浦云屯千骑合，西陵木落万家寒。愁来鼓角霜前动，莫听征鸿去渺漫。
春园风物好，二月笋生时。爱此锦绷子，参他玉版师。嫩休论菜甲，滑可比莼脂。酒辣偏相称，茶清更不疑。味存甘苦外，质与刚柔宜。上番看何意，平安报有期。此君真不俗，少具出尘姿。
修竹傲冬雪，崇桃媚春阳。刚柔既殊性，艳冶宁联芳。画工未必知物理，强写清标伴妍美。气味原来自不同，枝柯讵肯轻相倚。翛然凤尾静且幽，下视靡蔓皆庸流。贞姿岂作俗花友，直节终非凡卉俦。回首韶华易枯槁，雨折风飘委泥潦。憔悴空怜曩日荣，妖娆宁复前时好。此君依旧挺长竿，四季皆宜夏更寒。万紫千红零落尽，青青还与报平安。
俨彩明光色太浓，万灯画出水晶宫。白堤好在苏堤看，忘却苏堤亦画中。
分甘茅屋老苍苔，不是明时弃不才。避社燕归杨柳合，趁虚人散鹭鸶来。半江落日明渔浦，两岸回潮掠钓台。吴越争雄俱一梦，年年杜若满汀开。
霜晴三日不胜佳，忽作阴霖送岁华。客里清愁自无奈，却教和雨看梅花。
尔幸无羸角，何用触吾藩。若是升堂者，还应自得门。
做修行，细搜刷。清净家风，便是大乘妙法。下无为、无作真功，心镜上摋抹。自然明，自然达。把九玄七祖，尽行救拔。向蓬瀛、坦荡逍遥，冠裳似菩萨。
月明如水山头寺，仰面看天石上行。夜半深廊人语定，一枝松动鹤来声。
义旗西指鄂，不战沛仁恩。拓地荆襄汉，降王祖子孙。米盐通泽国，图籍会辕门。全据长江险，京陵势愈尊。
何代传来万石君，星霜久远已难分。模糊篆迹先人制，彷佛铜台旧瓦纹。外剥中坳经几主，书残笔秃失同群。漫云老惫终无用，此物天留佐博文。
一川黄浊写昆崙，苦恨南溪不尽吞。三老亦知行意速，时时插竹记沙痕。
薏苡秋深叶未枯，泬寥天远鹤声孤。楼高倚树看星斗，窗静收书据槁梧。市虎谁应排众口，豚鱼我尚愧中孚。莫言叔向元无智，不拜殷勤乐大夫。
北风卷地霰穿屋，光寒照几珠百斛。儿童呼舞健犊奔，病夫拥炉龟壳缩。打门寄书勤故人，五云湿牖春生谷。片辞自可愈头风，千金指迷况满幅。年来尘埃不堪镜，白发一摘动盈掬。星出星入难养痾，安得闲边半分福。病中畏酒如畏仇，诗囊亦遣高阁束。闻君新工千兔秃，君但写来为君读。
生色蔷薇插鬓斜，闲随女伴摘新茶。回头见客低头笑，却拾残花贴面花。
我夕我牲。猗欤敬止。嘉豢孔时。供兹享祀。神鉴厥诚。博硕斯歆。祖考降响。以虞孝孙之心。曰晋是常。享祀时序。宗庙致敬。礼乐具举。惟其来祭。普天率土。牺樽既奠。清酤既载。亦有和羹。荐羞斯备。蒸蒸永慕。感时兴思。登歌奏舞。神乐其和。祖考来格。佑我邦家。敷天之下。罔不休嘉。肃肃在位。济济臣工。四海来格。礼仪有容。钟鼓振。管弦理。舞开元。歌永始。神胥乐兮。肃肃在位。臣工济济。小大咸敬。上下有礼。理管弦。振鼓钟。舞象德。歌咏功。神胥乐兮。肃肃在位。有来雍雍。穆穆天子。相维辟公。礼有仪。乐有则。舞象功。歌咏德。神胥乐兮。
饯行诗意厚，惜别独筵重。解缆城边柳，还舟海上峰。饮猿当濑见，浴鸟带槎逢。吏隐应难逐，为霖是蛰龙。
九天驿骑下弓招，葵日丹心识就尧。鸾凤正应在阿阁，鶢鶋何事享箫韶。丘园有分容逋客，海岳无裨愧圣朝。老病不堪心力倦，甫田勿叹莠荞荞。归来三径脱尘鞿，两拜除书下玉墀。圣泽云天何以报，臣心铁石未全衰。马蹄已负驱车愿，鸿羽难胜渐陆仪。愿把一犁祝膏泽，康衢击壤乐清时。
岩穴多遗秀，弓车屡远招。周王尊渭叟，颍客傲唐尧。出处天波洽，关河地势遥。瞻星吴郡夜，作雾华山朝。清论虚重席，闲居挂一瓢。渔歌思坐酌，宸渥宠行轺。春为荷裳煖，霜因葛履消。层崖悬瀑溜，万壑振清飙。谷鸟犹迁木，场驹正食苗。谢安何日起，台鼎伫君调。
东华尘又起瀛洲，十屋今添第几筹。阿母西来骑白凤，蛾眉相见不胜秋。
当日曾同鹓鹭群，清漳风月又平分。轮囷肝胆忧时事，紬绎诸书洗吏氛。悔不佩韦成造次，幸犹挂剑答殷勤。只鸡斗酒来行酹，三十六湾生暮春。
花才吐蕊偏宜露，柳正抽芽不任风。未到春光成烂漫，已先羞绿更憎红。
藜杖破晴碧，铁笛叫苍寒。此中别有天地，初不是人间。落魄半生诗酒，自在一襟风月，知我者庐山。抚剑九州隘。飞笔五湖乾。采黄精，煮白石。勘元关。有时龙吟虎啸，沧海一丸丹。俯仰百年宇宙，移换几番陵谷。尘世只如闲。长啸上天去，直赴紫薇班。
朝游惠山寺，閒饮惠山泉。漱石流仍洁，分池溜自圆。松间幽径辟，岩下小亭悬。聊共群工濯，天真本浩然。
寒衣添未。归计何时遂。望里情怀浑不是。斜日柴门屡倚。溪流几转危滩。轻舟稳送儿还。为尔亲调乡味，鱼菹腊瓮般般。
人孰为寿，寿莫如德。日新又新，终古不息。学以明之，先正我心。所欲既寡，山崇海深。
崧高地气灵，花木竞妍秀。玉峰西南趾，有松独怪陋。偃蹇如蟠螭，奋迅如攫兽。叶劲须髯张，皮古鳞甲皱。菌蠢藤瘿怒，支离筇节瘦。月上虬影摇，风度雨声骤。子落慰枯禅，枝樛碍飞鼬。盘根万乘器，平盖千岁寿。樵斤幸免寻，厦匠矧肯构。龙化会有时，天旱期汝救。
落日倚阑干，徘徊汨罗曲。冤魂如可吊，烟浪声似哭。我欲考鼋鼍之心，烹鱼龙之腹。尔既啖大夫之血，食大夫之肉。千载之后，犹斯暗伏。将谓唐尧之尊，还如荒悴之君。更有逐臣，于焉葬魂。得以纵其噬，恣其吞。
莫将清梦向芝田，今古能多范蠡船。万里骅骝贵腾踏，九霄鸾凤本联翩。才优王剪谁嫌老，懒过边生我合眠。三径不妨逾旧约，寄声先谢傅延年。
枝迎南北鸟，叶送往来风。
冰结东溪冻未漪，风凌枯木怒犹威。不知春力来多少，便有青蝇负暖飞。
怪尔新诗好，居然下里稀。眉端沧海色，江上白云衣。鼓楫三湘去，携图五岳归。能令名利客，一倍宦情微。
朝来报道牡丹开，拚取红纱护锦堆。痴蝶贪香寻不得，绕儿衣袂百千回。
一二三四五，金木水火土。拾得语寒山，丰干骑老虎。报君知，莫莽卤。从来保福四谩人，不似禾山解打鼓。
王孙何意气，送客出城劳。交谊星能聚，诗名岳并高。雄飞俱世路，雌守且吾曹。尚有浮生在，中山足浊醪。
东风吹雨下湖船，良会今朝岂偶然。烟景可人非为酒，春光随地不论钱。数声啼鸟苏堤外，几树垂杨岳庙前。满眼诗情吟不尽，孤山祠下酹三贤。烟景霏霏入暮春，赏春多是宦游人。野凫狎客随舟远，江燕穿花送酒频。雅会不须歌舞溷，奇观绝胜画图新。六桥过尽重回首，久驻湖边我未嗔。十里湖山入望遥，可堪野色故人撩。楼台隐显午烟淡，鹅鸭浮沉春水娇。抚景无诗怜我拙，追欢有乐是谁招。东风更有重来日，莫待浓阴翳断桥。来往游人不避舟，镜天空阔雨初收。桃花向我如相笑，竹叶浮君可自由。山外有山深见寺，客边逢客一登楼。唱酬遮莫归鸦尽，三竺峰前更小留。公家事了独来迟，一笑相寻本有期。湖上风光春最好，雨中诗景晚尤奇。邻舟爱客供鲜鲫，古寺寻僧问紫芝。多谢故人频饷我，可堪明日又分岐。山当佳处启船扉，唤酒催诗思欲飞。狼藉醉中长短句，阑珊春后裌绵衣。忘机鸥鹭随冠盖，浪迹鹓鸾负蕨薇。后会未涯情未已，恨中谁道故人稀。西湖春水暖溶溶，美景佳宾岂易逢。游到南屏船驻久，坐忘东道酒行重。高城迢递烟钟晚，远浦参差雨树浓。剧饮不须修禊事，会稽何地觅遗踪。主客同舟西复东，花边烟雨柳边风。谪仙先我诗层出，禊饮凭谁酒易空。青雀渡头春树暗，白鸥沙外晚潮通。相看此地情无极，吊古还寻放鹤翁。湖上风烟三月三，湖中新水远拖蓝。风流再续兰亭后，文物谁当北斗南。林外鸟惊人语乱，花前春共客情酣。乘时张弛非沈湎，纪胜无才却自惭。维舟重憩藕花居，湖水湖山故恼予。纱帽不妨风外侧，尘襟都向雨中舒。满天暝色催诗急，绕座春光入醉馀。游倦莫愁归路远，涌金门外有轻舆。
禁城秋水映芙蓉，甲第煌煌绮绣重。麟趾已闻歌圣化，虎头还见儗侯封。周南太史怜司马，洛下耆英忆邵雍。尚有前朝勋伐在，云霄不日庆从龙。
当代推先正，斯文倚废兴。表章逢圣主，衣钵见孙曾。操履浑圭璧，行藏动准绳。太羹元薄味，积水自增冰。洛诵传瑰墨，鸡林织宝缯。六卿聊率属，三事即延登。一自双星出，重烦四牡乘。周知民疾苦，密访吏贤能。已见江西化，都为道院称。夷涂终妥帖，揆路始飞腾。后进思亲炙，今吾有服膺。百年能几见，一语愿师承。令弩方危脱，公堂许骤升。暗中惭摸索，胸次漫崚嶒。末俗惟同调，初心只自憎。可能怜鸴鴳，随意亦鲲鹏。
五载投荒僻处居，幽人况味竟何如。行山不用谢公屐，锄地未须诸子书。莫必苦猜谁得鹿，依稀似觉我知鱼。溪峦登涉已成趣，日久转怜容膝庐。
昨夜清霜冷絮裯，纷纷红叶满阶头。园林尽扫西风去，惟有黄花不负秋。
路长人迹少，日午树阴正。兹行乃无故，解后得所性。佳眠离尘境，此事安心竟。晚饭过邑门，未害喧中静。
有树芃芃兮山之阿。树枝欲静兮天风多。风不停兮柰尔何。儿有禄养兮为亲怡。亲不待兮将何为。感皋鱼兮泪空垂。我语天风兮莫吹彼树上乌。彼乌能反哺哑哑引其雏。嗟嗟我生兮不如乌。
循陔备养虚兰膳，吹棘深慈怆凯风。岁阅杯棬馀旧物，气躔龙虎识新宫。素冠起慕三年外，暖律添晖六服中。百载重论章懿典，崇成应得敌高嵩。
予登五老峰，其下盖有山房焉。缭阁层廊，疏松秀篁，泉璆夜鸣，谷绣晨张。公方读书其间，盖已会此趣于胸中之藏。然则摛墨池之华，撷綵笔之芳，发其绪馀，书尺七襄，固知其自然云锦之章也。
梅溪佳气夜葱葱，果得奇儿应梦熊。汤饼笑欢良不浅，桑弧时节稍相同。喜将老眼看犹子，首出新诗贺乃翁。从此吾门如谢傅，芝兰玉树满庭中。
钟阜斜阳，秦淮别浦。熏风醉杀花无数。一从鼙鼓渡江来，漫天翻作惊红舞。秃管争晨，孤灯夺暮。华年心力甘分付。妍媸异代未招魂，琵琶一曲凭谁诉？
新春花柳竞芳姿，偏爱垂杨拂地枝。天子遍教词客赋，宫中要唱洞箫词。
六十馀年巢老矣，芹泥零落芳菲。辞家燕子故西飞。抛残三代梦，又别小乌衣。仙桂香来秋月满，半庭凉露离披。今人何减古人悲。阳关三叠曲，总未唱归期。
栖迟衡门下，向夕绝来鞅。轻风荡微月，玄景振清响。游心观物化，閒庭恣偃仰。苍蝇以翼鸣，营营在蛛网。鸿雁随阳飞，一览八纮广。
九龙母死不作孝。
正中偏，宝殿烟笼月色前。井底燃灯天未晓，暗中谁辨往来源。
飞雪朝来霁，朱楼月下过。绝云看丽构，裂玉堕清歌。醉烛轻摇箔，游鞍不动珂。回头少年乐，惨淡一悲哦。
秦女吹箫蹑綵霞，孤茔幽馆掩梨花。龙盘金写崇真字，犹是宁王赐嗣华。
绿遍东山，寒归西渡。分明认得春来处。风轻雨细更愁人，高唐何在空朝暮。离恨相寻，酒狂无素。柳条又折年时数。一番情味有谁知，断魂还送征帆去。
途穷犹作醉乡候，万斛黄金买莫愁。身寄梦中浮世叹，手提天下少年游。多情花落水红面，失意雪飞山白头。饶有蓬莱清浅日，春来秋往未休休。
凫舄风流怅往年，路迷何处觅荒阡。霜深绝壑松花落，月照空山鹤影还。牧竖烧残馀断碣，卧麟苔积莽幽烟。凭崖更洒雍门泪，玉树凋伤事可怜。
晓树云重隐，春城日半阴。苍茫尘土眼，恍惚岁时心。流落随南北，才华阅古今。柴荆生事窄，宁忆二疏金。
歙中右族老云孙，半百年来住鹿门。三日山城好风雪，可能来访浣花村。
世上名犹在，闲情岂足悲。自怜吟日少，唯恨识君迟。兰阁人亡后，寒林月上时。十年青史梦，只有老天知。
投笔从戎恋虎头，巨川欲济苦无舟。涕零阙下陈同甫，谈笑军前李邺侯。仗剑定应除丑虏，执鞭窃愿逐豪游。满腔热血向谁洒，诸葛先生近豫州。
江神返璧事何新，海若湘君亦伐秦。一炬东来烧不了，更劳墓上牧羊人。
诗老海上去，三年断音尘。初非乘桴行，正以廪食勤。梦想不悟远，声容藐难亲。忍无一纸书，不寄故国人。昨日见其子，来归自东滨。能言别后意，憔悴不可闻。一被吏责绕，心肠载愁轮。忘餐蹑偷党，阅月驰空村。劳事欲歌咏，匆匆未成文。遂于笔砚间，章句绝所陈。亦复病肺渴，寻常废清樽。唯馀满颔须，增进玉雪痕。伊昔坐学舍，萧条恨长贫。题诗日数首，大醉必继旬。仰望官禄户，谓如隔天云。岂思曳尾龟，胜却居槛猿。不肯空谷卧，愿为监绶奔。毫釐一失差，千里岂得论。嗟我实蹇拙，平生畏侯门。乃无诗老愁，何耻鸟兽群。
万头攒动看荷灯，大者如拳细如蝇。迷离五色杂彩缯，随风逐浪低复升。置身白塔最高层，铜殿石栏由吾凭。登高望远目力胜，手扪星斗呼可撄。山下铙钹停残僧，夜凉入水寒欲冰。心胸开拓与飞腾，忽见苍烟生觚棱。琼岛赑屃碑崚嶒，春阴不凝秋阴凝。当年禦辇排云升，我欲登之能弗能。荆棘铜驼感废兴，故宫禾黍悲填膺。海波不动碧澄澄，儿童刺船探香菱。
晓霞红彻，倩羲和持取，彤轮初沐。林外鸣鸠催妇急，不顾鹦哥睡熟。暖入棠梨，轻松柳絮，渐看花魂续。倚栏一睇，南屏青翠遥矗。别有宝马鞭柔，钿车路软，芳草裙腰蹙。粉色衣香春不管，尽占明湖几曲。掷眼兜鞋，凭肩稳髻，处处穿花竹。天应不负，韶光一百零六。
眼前未见古龙湫，望望前山景自幽。红日一门千嶂晓，翠峰双耸半空秋。风高落木无边下，气劲閒云逐处收。要识雁山真面目，直须霜后一来游。
蚊声几夜杂秋声，怪得闲窗睡易醒。风雨异常先有兆，田庐淹没恨收成。西山南海多强寇，十室九空犹横征。仁爱天心知有在，闾阎何计可残生。
火树参差映碧空，满城和气自融融。分明炎海冰天外，都在春台玉烛中。
珠母何年吐上游，巉然一轴砥中流。我疑重见金山寺，客过惊同白鹭洲。接岸人家浮竹榭，傍城烟火起渔舟。磨崖不用寻云母，坐对青山可黑头。
五陵游侠地，春晓独徘徊。御柳层烟散，金堤一骑回。晴云飞碣石，残雪照燕台。十载周南客，公车此复来。
寻常重九日，难得菊花开。今岁困添闰，孤芳亦借魁。翠裘云掩冉，鹤羽雪毰毸。三嗅秋香立，吟哦待酒来。
琳宇无尘夜色鲜，露明丛菊月临渊。世间人境双清处，诵与西风更此编。
小玉栏杆月半掐，嫩绿池塘春几家。鸟啼芳树丫，燕衔黄柳花。
惟菊可配松，受命天地正。吾家植千本，朝耘暮灌润。未言制颓龄，且用乐野性。严霜百草死，后皇布肃令。始知贞劲节，老硬异脆嫩。俗圃莳红卉，赖君古道振。斥谓非其类，一洗灵均恨。骚人昔所餐，此辈何敢竞。恶紫如恶莠，鲁叟遁无闷。世眼重脂粉，君子故安命。
遗经兀兀穷朝莫，月窟天根有真遇。何为提要必钩元，殆似立家须厩库。终期太史开盲聋，肯效扬朱泣岐路。相逢衮衮劝时妆，墙角檠抛书养蠹。
古寺夕阳边，凭虚思渺然。江声犹楚恨，山色自吴年。宿鸟回清磬，孤舟逗野烟。长廊灯影寂，徐步礼金仙。
朔风飕飕，送子归舟。出饯于江，写我离忧。虽则离忧，匪厉则逸。人亦有言，召命不日。
睿泽先寰海，功成展武韶。戈鋋清外垒，文物盛中朝。圣祚山河固，宸章日月昭。玉筵鸾鹄集，仙管凤皇调。御柳新低绿，宫莺乍啭娇。愿将亿兆庆，千祀奉神尧。
闲坊古驿掩朱扉，又憩空堂绽客衣。九万里中鲲自化，一千年外鹤仍归。绕庭数竹饶新笋，解带量松长旧围。惟有壁间诗句在，暗尘残墨两依依。
漫雪蜗争席，翻泥蚓近床。不堪听鹳垤，应喜得鱼庄。带雨移行李，携孥问野航。西湖第一义，佳句已难忘。
红花碧草幻娇颜，水作龙蟠十八湾。圣雪遥看存敬畏，长云浩荡过天山。
雷动天旋从六龙，更催时雪下云空。师行银色光中地，鸟过琼瑶草木中。
涧曲独盘旋，人间事屡迁。艰难销壮志，衰朽惜残年。世有还珠浦，生无种玉田。归来华表鹤，亦劝学金仙。
脩身可用要人知，暗室孤灯敢自欺。赤口烧城市有虎，熨平寸地听群儿。
欲别春风半，离心楚地悠。行当芳草色，往见白蘋秋。雁影荆门落，狼烟汉水收。此时能却望，应忆故人游。昨从燕黍谷，出问楚筳篿。转律阳春日，操弧翼轸天。方城堪众禦，万灶待君烟。及此鸣庚始，还加五马鞭。近说襄阳地，古今人事分。习池当祖道，羊石但征云。岘泪馀初迹，䍦歌失旧闻。俟君盘错见，山水未离群。
香炉峰顶紫烟凝，三峡桥边雪浪惊。不为迂疏成远谪，岂能萧散个中行。云霞映带松萝色，殿阁深严钟磬声。回首世缘真梦幻，故应长此寄浮生。
雨雪携同好，行行失所如。细寻东郭履，久驻信陵车。误恐迷花径，寒应殢酒庐。居然成间阔，暝色野踌蹰。
一点残红欲尽时。乍凉秋气满屏帏。梧桐叶上三更雨，叶叶声声是别离。调宝瑟，拨金猊。那时同唱鹧鸪词。如今风雨西楼夜，不听清歌也泪垂。
白玉堂前芳草歇，赋尽江郎别。双鱼谁寄锦书来，正是满函清泪向人开。浓愁细数相思字，检物经人意。娇心更在不言中，珍重窄衫兰麝散秋风。
漆园老子志逍遥，箕水幽人分挂瓢。江上月明缠鹤梦，树头风急厌闻蜩。菊松晚色留三径，芹藻春香蔼泮桥。无限鮿生怀古意，韶溪还许听虞韶。
逝旧邦兮遐征，将遥集兮东南。心惙怛兮伤悴，忘菲菲兮升降。欲乘策兮纵迈，疾吾俗兮作谗。竞举枉兮措直，咸先佞兮唌唌。固靡惭兮独建，冀异州兮尚贤。聊逍遥兮遨嬉，缵仲尼兮周流。傥云睹兮我悦，遂舍车兮即浮。过季札兮延陵，求鲁连兮海隅。虽不察兮光貌，幸神灵兮与休。惟季春兮华阜，麦含英兮方秀。哀茂时兮逾迈，悯芳香兮日臭。悼吾心兮不获，长委结兮焉究。口嚣嚣兮余讪，嗟恇恇兮谁留。
善财叩补陀，大千一弹指。我行无神足，重趼二百里。中年逢百罹，所欠但一死。稽首闻薰王，觊以俗障洗。鱼山彊赞述，文污梵书庋。自怜迷本闻，云何见大士。觉与所觉空，根脱不用耳。圆融声度垣，变现月映水。臂目恒河沙，如幻本一理。以是见观音，文殊亦如是。
溪上古藤如许大，不但一株且两个。苍皮万尺病蛟缠，白骨千寻老龙蜕。正值新春未作花，斜盘乱结蔓如瓜。牵黄袅绿蚓不解，走隙穿虚蛇入窠。圈环纽玦无不有，徽索缠绵纷左右。低从九地饮黄泉，高入五云吸天酒。根强五石瓮盘泥，枝联千手佛攀梯。雾蓊碧油幢盖密，风开翠幌洞门低。仙人宛矣乘风御，公子遥张青锦驻。花繁叶簇鳞鬣狞，风雨初来欲飞去。奇柯忽引上青天，彩绳牢绾堪秋千。夕阳静照百戏舞，紫丝步障流春烟。丹霜夜染枫林下，赤虬巧向秋空挂。我欲据此弹箜篌，人不敢窥山鬼怕。最爱水边连理树，夜深曾有仙姬遇。桃花不见武陵津，昔日相逢竟何处。
谁将碧玉鍊成丸，寒逼人间玛瑙盘。数颗忽分元老赐，十年如在故山看。清含晓露真消渴，老向春风常带酸。嘉实秖应金鼎内，调和功在颂皆难。
石渠严秘许观书，丈席清华选钜儒。道术孔颜留至训，文章典诰敕前谟。月毫霜札来天府，玉馔金茎出帝厨。回首十年空血泪，碧霄无路挽龙须。
曾挹清谈仆屡更，解颐聊足慰平生。共观云物怀虞帝，为引渔翁问屈平。一逐晓风分客路，两逢春雨暗山城。寒林不见迁莺语，古壁多逢逐客名。怀寄远随贤守句，爱忘深识故人情。参军笔力湘山峭，幕府辞源峡水倾。刻烛赋诗曾有意，临池扫帚未能精。强将西缶临风击，终逊玲珑戛玉声。
晚风酣酣吹柳花，长亭送客日欲斜。春草春波两愁极，云驰千骑谁能遮。先生要是世所宝，大贝白璧金丹砂。生当龙墀侍黄伞，不尔凤阁挥白麻。州麾再把亦何事，但见桃李春家家。后皇顾远食每旰，一节又付夔与巴。荒山如石不可凿，要看雨露滋槁芽。黄金作瓯覆名字，软蒲作轮驾轻车。调和元气须此手，典谟勋烈非诞夸。小夫朽质谢镌削，尺寸不能供负叉。马群一顾觉差异，便遣万里奔风沙。阿房变色人未信，勉之霄汉参飞霞。仆夫在门辄休驾，揆力不足惭蟾蛙。虽然此意万钧重，自矢报称其未邪。眼看帆楫不得去，缚以微官成叹嗟。他时黄闼眷簪舄，犹幸姓氏尘颊牙。
细雨林塘花气流，长安片碣即丹丘。群公解佩山云起，七夕开尊桂树幽。玉杵声残河汉语，紫箫吹落蓟门秋。乾坤此会谁能负，吴楚兵戈日日愁。
凄凄芳草遍，之子动征轮。渡海施来药，书符解活人。怀中三尺剑，囊里一壶春。收拾烟霞去，归装莫讶贫。
临丹壑。凭高阁。闲吹玉笛招黄鹤。空江暮。重回顾。一洲烟草，满川云树。住。住。住。江风作。波涛恶。汀兰寂寞岸花落。长亭路。尘如雾。青山虽好，朱颜难驻。去。去。去。
绮陌垂杨绿万条，落花时节雨潇潇。班荆坐对苍凉暮，戴笠行逢蹀躞骄。闻道龙蛇曾起陆，岂知鸿鹄回淩霄。槟榔未效金柈馈，又纵狂歌入二樵。
十年谊分照霜明，割席何忙强问程。只为乾坤双眼阔，便看名利一毫轻。白鸥喜狎忘机客，丹陛能容采菊生。安得一丸如许大，旋封三峡不教行。五湖烟水忆扬舲，心事江篱岸芷馨。峨豸几年看长价，相牛明日听谈经。人间高士鸿辞网，眼底贪夫蚁恋腥。把酒爱公真慷慨，折梅相赠过长亭。
初冬出草入山深，先向林间听鸟音。荜雀飞来音较亮，诸番竞奋逐前禽。
虑澹无可屏，端居生夜清。秋风在长松，谡谡令松鸣。因之动遥思，思我方外朋。趺坐深草色，流尘瘗函经。多露湿空山，欲往未能胜。回心入初地，万象了不应。方知见闻表，悠然有合并。如何怨碧云，役役伤道情。
岂厌天台赋，胡然遽返真。法星沉昨夜，仙箓注兹辰。闽海馀波润，吴江旧业贫。片心留一剑，洒泪挂松筠。垂虹何处是，归榇但扁舟。鹤向青城唳，马含白练愁。琴书孤橐冷，蘋藻五湖秋。赢得舆人颂，精灵逝不留。
红藕花香到槛频，可堪闲忆似花人，旧欢如梦绝音尘。翠叠画屏山隐隐，冷铺文簟水潾潾，断魂何处一蝉新？
夹道松阴晓正浓，松间倚杖立东风。静观天地元无我，不怕羲和善御龙。万壑暗云芝草绿，一帘春雨杏花红。与君就觅陶弘景，知在三茅第几峰。
来时正伏魄，窈窕魏宫娥。凄绝分香语，空悲更事多。
閒居百不忧，何事武昌游。旦旦三江口，时时十里头。个中都是妄，此外竟何求。生被浮名累，将迎卒未休。
落日襄阳道，閒来醉叵罗。狂夫能剧饮，稚子亦清歌。卷幔当红药，移灯就绿萝。平生双白眼，花底暂婆娑。偶挟荆高伴，过从趁晚凉。飞觞临广陌，秉烛坐虚堂。万事消诗癖，孤踪剧酒狂。兴来频散发，宇宙入高阳。
世路曲如此，中流石复多。鸟言行不得，人在险中过。树色笼深雾，山根沸乱波。扁舟归兴切，未许问烟萝。
搅辔金、房道，崎岖难具陈。浮岚常作雨，冷气不知春。少见宽平路，多逢臃肿民。欲知何处远，巫峡是西邻。
蓟门霜落悲秋草，叶飞满地无人扫。銮舆晓出明光宫，扬鞭走马关东道。天闲十二分雁行，虎蹲豹踯争低昂。戎袂吹风日杲杲，阵云横塞天茫茫。兔奔鹿驰何迫速，长剑短戟相追逐。萧萧响彻云影寒，呦呦鸣透空山绿。野雉戛戛原头飞，锦毛五色光陆离。翻身抽矢将欲射，巧力恐逐冰弦移。丹青一幅监前代，几度桑田变沧海。灵囿灵沼尚可徵，金城汤池将安在。东龙行日西龙雨，乾坤已属大明主。当今偃武更脩文，世际雍熙侔舜禹。
秋思无端日夕深，远从湘水寄穷吟。西风落木惊寒暑，南国浮云变古今。自是贾生多感概，未应坡老坐销沉。登楼莫听蕲阳篴，吹落梅花总不禁。
溪风如扇雨如丝，闲步闲吟柳恽诗。杯酒疏狂非曩日，野花狼藉似当时。道穷谩有依刘感，才急应无借寇期。满眼云山莫相笑，与君俱是受深知。
长江水流不尽心事，终条山隔不断情思。想著你，夜深沉，人静悄，自来时。来时节三两句话，去时节一篇词，记在你心窝儿里直到死。
翛然持一钵，信足傍丛林。却笑庞居士，犹多处置心。衔花境自小，结草坐从深。觅已了不得，可师何处针。
有司奏削将军俸，贵人冷落宫车梦。永巷传闻去玩花，景和门里谁陪从！
瀑声深涧浅涧，峰势烟笼雾笼。彷佛身游海上，须臾觉上山中。
孤雁悲明月，凄声惊我帏。恰如逃亡民，哀哀无所归。开窗语孤雁，前途慎知机。莫因山谷冷，转从城市飞。健儿聚无事，挟弹有余威。
残漏催灯暗，风梧带雨鸣。细听惊梦点，浑作断肠声。乍冷秋应近，无眠句又成。愁多推不去，头白更忧兵。
夹泥花上燕巢边，翠箔桑空蚕又眠。天气才晴风候别，坐看盆藕出双钱。燕子来时春又休，暖风吹绿上枝头。绣帘不隔荼蘼月，香影无人自入楼。
岩芳敛空华，谷响答虚牝。坐看白云生，会得无生忍。
第一晴明日，诣庐云水浔。新诗裁已就，野老试为吟。若叩玲珑玉，真开块垒襟。会看鸥鹤动，齐下紫烟岑。
绣罢春衫出阁迟，辛夷花下立多时。内园且是无人到，不省含羞怕见谁。
铁马归来定太平，九成宫殿暑风清。龙蟠古洞长藏雨，凤入层台自度笙。画栋尘空巢燕去，苍崖云掩路碑横。秦川忽向丹青见，魂梦依稀识化城。
溪头夜雨足，门外春水生。筠篮浸浅碧，嘉谷抽新萌。西畴将有事，耒耜随晨兴。只鸡祭句芒，再拜祈秋成。东皋一犁雨，布谷初催耕。绿野暗春晓，乌犍苦肩赪。我衔劝农字，杖策东郊行。永怀历山下，法事关圣情。雨笠冒宿雾，风蓑拥春寒。破块得甘霔，齧塍浸微澜。泥深四蹄重，日暮两股酸。谓彼牛后人，著鞭无作难。脱绔下田中，盎浆著塍尾。巡行遍畦畛，扶耖均泥滓。迟迟春日斜，稍稍樵歌起。薄暮佩牛归，共浴前溪水。力田巧机事，利器由心匠。翩翩转圜枢，衮衮鸣翠浪。三春欲尽头，万顷平如掌。渐暄牛已喘，长怀丙丞相。旧谷发新颖，梅黄雨生肥。下田初播殖，却行手奋挥。明朝望平畴，绿针刺风漪。审此一寸根，行作合穗期。杀草闻吴儿，洒灰传自祖。田田皆沃壤，泫泫流膏乳。塍头乌啄泥，谷口鸠唤雨。敢望稼如云，工夫盖如许。新秧初出水，渺渺翠毯齐。清晨且拔擢，父子争提携。既沐青满握，再栉根无泥。及时趁芒种，散著畦东西。晨雨麦秋润，午风槐夏凉。溪南与溪北，啸歌插新秧。抛掷不停手，左右无乱行。我将教秧马，代劳民莫忘。时雨既已降，良苗日怀新。去草如去恶，务令尽陈根。泥蟠任犊鼻，膝行生浪纹。眷惟圣天子，傥亦思鸟耘。解衣日炙背，戴笠汗濡首。敢辞冒炎蒸，但欲去莨莠。壶浆与箪食，亭午来饷妇。要儿知稼穑，岂曰事携幼。农田亦甚劬，三复事耘耔。经年苦艰食，喜见苗薿薿。老农念一饱，对此出馋水。愿天均雨旸，满野如云委。揠苗鄙宋人，抱瓮惭蒙庄。何如衔尾鸦，倒流竭池塘。䆉稏舞翠浪，籧篨生昼凉。斜阳耿衰柳，笑歌閒女郎。田家刈穫时，腰镰竞仓卒。霜浓手龟坼，日永身罄折。儿童行拾穗，风色凌短褐。欢呼荷担归，望望屋山月。禾黍已登场，稍觉农事优。黄云满高架，白水空西畴。用此可卒岁，愿言免防秋。太平本无象，村舍炊烟浮。霜时天气佳，风劲木叶脱。持穗及此时，连枷声乱发。黄鸡啄遗粒，乌鸟喜聒聒。归家抖尘埃，夜屋烧榾柮。临风细扬簸，糠秕零风前。倾泻雨声碎，把玩玉粒圆。短裙箕帚妇，收拾亦已专。岂图较斗升，未敢忘凶年。推挽人摩肩，展转石砺齿。殷床作春雷，旋风落云子。有如布山川，部娄势相峙。前时斗量珠，满眼俄有此。娟娟月过墙，簌簌风吹叶。田家当此时，村舂响相答。行闻炊玉香，会见流匙滑。更须水转轮，地碓劳蹴蹋。茅檐閒杵臼，竹屋细筛簸。照人珠琲光，奋臂风雨过。计功初不浅，饱食良自贺。西邻华屋儿，醉饱正高卧。天寒牛在牢，岁暮粟入庾。田父有馀乐，炙背卧檐庑。却愁催赋租，胥吏来旁午。输官王事了，索饭儿叫怒。
佛寺重开净劫尘，薄游访古到城闉。一墩自占江山秀，千载常怀晋宋人。棋局荒凉云寂寂，涧泉清冷石粼粼。登临亦有超然想，可许幽栖共结邻。
昔传弱女成名惨，今访孤茔春日曛。一带湖山钟劲节，满林红紫散遗芬。贞魂应傍明霞墓，奇气争飞金盖云。华表森森双峙处，留题犹记鲤庭闻。
少小忆趋庭。总角齐肩好弟兄。尝得熊丸心自苦，同听。夜雨连床十载声。有约待躬耕。白发慈亲望眼瞢。谁料而今成幻影，飘零。瘴雨蛮烟一带青。
烟雨艳阳天，山花发杜鹃。魂愁数叶暗，血渍一丛鲜。正色争炎日，重台沓绛笺。春风几开落，遗恨自年年。
自从鼎湖龙继飞，犬羊在野鸱枭啼。银台孤臣叩阍叫，赤手欲障狂澜西。谁知时事多不偶，引疾归来卧清昼。一官宁肯易生平，两疏自堪垂不朽。鳄溪溪畔凤城西，小种芝田共鹤栖。兴到自挥流水引，诗成闲曳白云题。烟萝似幔重重结，中有寒塘照心魄。清流宛转曲通桥，芳径逶迤屡延屐。方床曲几香氤氲，扇底无复玄规尘。当门莫问锄兰手，去国已拼似叶身。琼枝青盖春风早，紫雾金光满瑶岛。采芝采芝歌且谣，安汉还凭茹芝老。
脆弦调锦瑟，江南客、憔悴惜华年。甚藏秋不住，琴心太窄，逢春欲避，带眼先宽。更无奈、浮踪飘絮，雪浅梦逗芜烟。听雨旧盟，伴鸥萍海，堕风新劫，骑蝶花天。前欢浑无据，青衫泪，孤负多少婵娟。一箧红吟蠹尽，俊语都删。只绣佛量丝，心皈悟后，笺骚费纸，身坠愁边。赢得玉箫声里，吹瘦词仙。银屏谁记豆，江南曲、字字是相思。镇艳宵三五，璇宫桂约，华年二八，镜槛苕姿。殢人处、倚风吹凤，竹就月写乌丝。忍俊不禁，口脂偷度，讳愁无奈，眉黛先低。缃桃花边立，娇鬟亸，曾与密订芳期。算只红鹦眼见，绛蜡心知。怕误他万一，夜寒犹等，留侬再四，春晚才归。肯负郁金堂上，海燕双栖。
纵然花发春将遍，兰子丛萱各擅芳。一夜小塘深雨露，莲枝又放数根香。
海岱秋风送逐臣，尚留双泪染征轮。自从金印能悬肘，肯数人间不利人。
吾生何为者，老以拙自名。眼拙摇空花，耳拙起虚鸣。手拙持战栗，足拙方欹倾。寸心更苦拙，百事无一成。语言拙少味，交游拙寡情。学拙志虑耗，道拙忧患并。行当死于拙，掩骨依先茔。傍人笑我拙，我拙亦有程。圣贤既不辞，愚下孰敢争。孔子拙陈蔡，伊尹拙割烹。吕拙钓尚直，陶拙琴无声。夷齐拙不食，古道谁人行。我拙不有命，我拙自有诚。宁甘抱拙枯，不作背拙荣。传拙与子孙，用拙尽平生。
平生四海鲁东家，貌敬谁能礼有加。试问离歌谈狗曲，何如艳曲唱山茶。广平似铁诗犹好，河内闻箴喜更誇。惟有谪仙堪痛饮，世间佳处乐无涯。
长乐坤仪肃，思齐母道全。九州供大养，八帙茂遐年。仗簇江山外，哀缠日月边。遗芳归史笔，万古照青编。
德士名难避，风流学济颠。礼罗加璧至，荐鹗与云连。尘世休飞锡，松林且枕泉。近闻离讲席，听雨半山眠。
又依湖柳听绵蛮，略数浮踪三往还。寂寞终难辞世役，驱驰岂敢避时艰。勉留笔楮惭私负，误隔烟云面久顽。随众招摇同一到，有何幽绪与相关。
枇杷香在手，将喂陇头鹦。娇鸣久不食，振羽谢多情。从今无浪言，浪言郎君惊。
猜忌君臣际，乖离夫妇间。百年悲死别，两地梦生还。市上簪花髻，闺中损玉颜。至今传锦字，流唱满南蛮。
杨柳青青夹岸垂，斜阳江上去帆迟。岁华惭对碧山老，节候空悲紫燕知。清梦未能忘故国，疏才何必问明时。关河迢遰音书绝，目断孤云重所思。
舟子初辞去，风吹薄酒醒。一茎新鬓白，数点晚山青。潦倒弹长铗，荒凉宿短亭。邻鸡空喔喔，不似昔年听。
黄公亭上雪飞时，去岁相同此赋诗。邂逅出山还雪作，端如来赴去年期。
观音奇种白冰糖，待闹新房作水浆。方欲举盘还带涩，未曾到口已闻香。一瓯宁解相如渴，半夜偏倾阮子囊。我是有名穷措大，无钱压盏愧难当。
十年垂钓卷空纶，主圣能容草莽臣。蕙带不谙朱绂好，衡门翻怯紫泥新。传来似是天雄节，到了酬它地肺身。一掬松楸清泪满，可容挥洒向京尘。
惠山杨子事多虚，深井呼童试汲初。此日煮团看几凤，何人封绢托双鱼。睡魔降伏诚为易，欢伯交游便可疏。莫道今年先谷雨，摘鲜应是至尊馀。
相见匆匆即告归，江南鱼米尽堪娱。树林浩有秋声老，客路谁怜月影孤。班序自还君富贵，斋居犹著己工夫。他时重会无他说，敢问于仁已近无。
四溟凫雁集天池，十目先看俊翮飞。养气有馀吞大敌，穷经无缪识玄微。尘埃旧服辞阿緆，雨露新袍授楚衣。拜命还家春尚好，桃花流水涨渔矶。
琐文结绶灵蛇降，蠖屈螭盘顾视闲。鳞蹙翠光抽璀璨，腹连金彩动弯环。已应蜕骨风雷后，岂效衔珠草莽间。知尔全身护昆阆，不矜挥尾在常山。
忆曾驻马立斜曛，满目清愁远近分。蔓草平芜和靖宅，淡烟疏柳岳王坟。湖光缥缈涵飞雁，画思苍茫接断云。回首君家天目下，满山红叶正纷纷。
布谷声中日脚收，瘦藤叫我看西畴。露珠走上青秧叶，不到梢头便肯休。
墙外车音寂不闻，閒缘谁解病中纷。凉风著意吹芳树，落日含情咏碧云。高谊乍违黄叔度，清篇先枉沈休文。秋来定有临池兴，榻得鹅群傥见分。
文王既勤止，我应受之，敷时绎思。我徂维求定，时周之命。于绎思。
十载刘夫子，名过庾兰成。人人争看，角犀今喜试丰盈。倾耳新诗千首，妙处端须击节，金石破虫声。此士难复得，黄口闹如羹。忆年少，游侠窟，戏荆卿。结交投分，驰心千里剧摇旌。我老公方豪健，傥许相从晚岁，慷慨激中情。洗眼功名会，一箭取辽城。
洗空脂粉晚妆成，真色看来倍有情。更喜一弯心字月，玉人眉额照秋清。
肮脏江公故不群，八关三窟断知闻。喜谈狗马从无鬼，独抱冰霜似此君。
去冬雪里拜笺题，曾说新除到殿西。剑栈云连吴垒火，函关日照汉封泥。剡藤幸有系书雁，锦柏难寻隔叶鹂。便是韩坛作曾筑，田芜亦盍赋归兮。
南风起别袂，心到衡湘间。归客楚山远，孤舟云水闲。爱君采莲处，花岛连家山。得意且宁省，人生难此还。
心字燎残灰冷，窗影、见遥天。万灯如雾彼何世，江尾、浪堆山。
共住孤峰顶，霜牙咬菜根。一身尘不染，千古道长存。石竹闲眠鹿，岩松冷挂猿。我行荒草里，汝又入荒村。
作客归云乐，别人秋最难。青衫仍短剑，黄叶满长安。薄宦淹微禄，余情昵古欢。寄言慰石友，此诺未应寒。
达者古来少，贪心竟莫医。尘中何了日，梦里亦忙时。富贵人无足，膏肓病不知。黄金身外物，万事且随宜。
胡杨雪漠正龙纹，铁甲锋芒耀虎贲。征火映天如赤水，追风者已入星云。
照眼花枝别样红，自然抬举要东风。环肥燕瘦无高下，筮短龟长有异同。采访久经劳地主，因缘本自听天公。千金一掷寻常甚，难得双珠落掌中。
八尺飞来峰，苍然立于独。细看甲乙字，疑是平泉族。山非一草石，见石山亦足。便恐东岫云，来我檐下宿。今朝凿盆池，明朝种松菊。自笑住山人，何时返岩谷。
列宿曾闻数应天，词垣师授选惟贤。玉窗云雾朝生研，绛阙星河夜动椽。沂上舞雩多乐事，洛中心印有真传。从来程李东西近，桃李新阴在讲筵。
信马东风鸟乱呼，长桥烟柳晚模糊。何当添个骑驴叟，妆点诗家入画图。
君不见昆明池，去京一万里。山盘海曲在天上，日转星旋罗地底。生神发秀千百年，太宰源流自兹始。七岁辞家朝帝京，登台践斗荣身名。水木更起丘原情，请帝帝遣中书行。中书此行天子重，赤车驷马都人送。岳楼昼锦湖光开，京口春帆江色动。潇湘鼋鼍经水国，衡巫瘴疠云来黑。铜柱标南问南纪，锦官城西指西域。挥毫凭轼惊蛮夷，却似太宰中书时。相如使蜀人同羡，迁史浮湘志自奇。忆昔滇中为使者，黔公宴我滇山下。酒罢曾弯壮士弓，赋成尚倚将军马。今日看君万里归，山川草木倍光辉。公卿礼数古来少，父子声名天下稀。五华冈头日朝放，点苍山北云如障。远游可乐须皂还，帝里亲闱两相望。
鼹腹相需本不多，衡门两板带溪河。楚人服食优兰菊，山鬼衣裳秀薜萝。满壁烟霞游岳记，百年寤寐《考槃》歌。庙堂不少夔龙佐，敢与清时补涧阿。
嗟尧之时兮大水滂，横溃四海兮包陵冈。荡流涌汩兮周无防，龙腾蛇奔兮嬉以狂。腥鳞顽鬣兮更披猖，城居穴处兮乱厥常。颓虫纠结兮肆害戕，陆盘渊据兮傲不臧。朋屯党集兮蕃以昌，穿穴噬齧兮民尽伤。下民既病兮帝弗康，黄熊幽殛兮羽山阳。乃命伯禹兮行四方，乘高趋卑兮陵复航。凿山疏源兮导河江，万水下走兮来洋洋。经画九野兮兴农桑，驱龙放蛇兮屏诸荒。焚山燎野兮无遗芒，野巢窟居兮保厥疆。敢有弗率兮断尔吭，伯益作志兮稽妖祥。帝虞耄勤兮黜予商，天授神禹兮夏是王。九牧作贡兮金鉴锽，大冶鼓铸兮腾精铓。岩岩九鼎峙且刚，奇形诡质兮走与翔。鳞毛羽裸兮兮杂短长，求情抉态兮幽微彰。制驭百怪兮严纪纲，兽虫人鬼兮安其乡。殊宫别域兮异存亡，曷为兹蛇兮宅我居。妖顽坚老兮傲驱除，深潜居此兮坦无虞。下饮我沼兮稍林株，朱眸丹舌兮玄鳞肤。恍惚遽速兮疑有无，居者畏避兮行者徐。险夺我圃兮骇我徒，盗窃祭祷兮欺群愚。我咨尔蛇兮潜山而穴野，阴蟠远伏兮与人乎异舍。冬居夏游兮时以行，食尔之食兮朋尔朋。攒乱我居兮常失经，叛弃尔守兮帝有刑。胡昏与顽兮居以宁，自为不宁兮邀割烹。荒戾天理兮悖圣程，我宥尔愆兮逐尔行，亟舍故处兮遐以征。南山之幽兮云雾冥，草木荟蔚兮崄不平。尔徒实繁兮食惟尔盈，捕取不至兮居无与争。汝生孔遂兮寿绵尔龄，物违其常兮祸之所集。丰狐昼游兮冬裘以白，龟厌渊处兮吉凶是卜。虎不畏人兮皮包戈戟，矜险恃孽兮其终鲜克。我言孔昭兮语汝以理，日吉时良兮汝遄以逝。
竹外秋风急，楼头夕霭微。遣怀须命酒，怯冷几更衣。严鼓萦城去，轻舟劈浪归。登临多少意，坠叶满庭飞。
石郎秉钧萧传死，斗兽君王悦妃子。就中却有冯媫妤，以身当熊传女史。媫妤父本冯将军，义勇光腾金缕裙。女戎可恨亦挝马，孤负虬髯贞观君。渐台无宫凭水锁，水长台危绝行舸。君王急遣诏使来，有召无符计成左。台上美人甘自沉，盘游可悟君王心。不知台下桃花涨，何似汨罗江水深。含元殿中如博陆，寡妇孤儿肯容宿。此身原是未亡人，一臂宁为一身辱。落日荒原闻哭声，白刃可蹈千人惊。五朝长乐痴顽老，一夜河间齧臂盟。枣阳军妇千人勇，虎口活夫颜不动。涧号山裂天为昏，几许高楼髻云耸。征车夜度西河眠，骨肉相守终馀年。舅戕夫死避苛政，泰山女儿孱可怜。
龙骧万斛去如鸿，巨浪惟能窘短篷。不是山灵嫌俗驾，一生常值打头风。
清晓承恩出禁中，绣衣光昡玉花骢。观风省俗宜周询，激浊扬清在至公。齐鲁山川归历览，圣贤事迹要追崇。应知到处多佳政，定有封章达九重。
有鸟有鸟刺天飞，凌风何处借高栖。朝游碧落暮四海，谁道汤网横天施。雪深边塞五更时，洞庭云暗雨如丝。河汉一声天地晓，耻随越鸟巢南枝。沙头明月秋偏好，芦洲曲水环蓬岛。群居不为稻粱谋，回翔肯落虞人手。问尔常从海上来，钓徒几见鹰扬老。
万里归陪老叟游，灿然雅什遗朋俦。云咸响亮清盈耳，霜雪缤纷白满头。三益画开裨古意，千钟酒饮破春愁。劝君莫倦桑榆景，未得为霖志未酬。
杯阑冲暑策骑忙，别我匆匆入豫章。为带一封趋建业，又持三略献明光。行时古道榴花灿，到日天街桂子香。京国故人如有问，莫言出谷好飞觞。
三茅断作湖屿碧，常州升州犹比邻。山君化鹤去问客，水鸟衔鱼来献人。酿酒未嫌官舍冷，开仓长恐士家贫。绝嗟一概鸣琴地，杏花闭门消却春。
藤萝拨不开，石窦一镜明。携瓢酌清甘，漻然瑩心神。我病不能酌，时来听泠泠。
扁舟独渡珠江水，野客登临耳目宽。绀殿钟声移棹听，白云山色隔城看。遐心指点峰千叠，生计商量钓一竿。今夜月明何处宿，梦魂应绕郑仙坛。早潮暮潮时往还，大浪小浪波涛间。一声呕哑涉江棹，十里涳濛回首山。水寺无人僧定稳，仙岩有路鹤飞閒。菖蒲花发便须去，居此不难凋玉颜。
贤哲勉务，惟日不足。金羊载耀，作明以续。
朝饮新丰酒未残，惊开捷径五云端。侍臣自信无媒易，圣主应教有梦难。手校银钩呈玉几，家沾仙馔出金盘。人间止得赓歌迹，一德由来契若兰。
满地风灯转未休，东陵旧事去悠悠。廿年犹得头颅健，两鬓任添白发稠。早有文名驰海内，曾无计画逐时流。今宵浅酌窗前月，相顾酡颜不识愁。
除书晓捧下云霄，路入滇池万里遥。花县夙闻弦诵美，枫宸新沐宠恩饶。蓟门春色随行骑，杨子潮声送去桡。别后莫言边徼远，他时还拟听箫韶。
清宵细数当年事，酒意阍姗。别意缠绵。月满平湖各下船。人生原遗僧行脚，暮雨江关。晚照河山。底事排徊歧路间。
未有青山可隐居，小轩洒扫即吾庐。窗延岚翠当欹枕，室透阳光就曝书。称药喜多良友至，覆杯誓与酒人疏。焚香细读闲情赋，一笑扬州梦觉初。
高堂面山水，境与动静兼。惟动故能乐，惟静故能廉。乐也知有馀，廉也笑无餍。
无论行远近，归向旧烟林。寥落人家少，青冥鸟道深。白云长满目，芳草自知心。山色连东海，相思何处寻。
绿水周遭岛屿孤，扁舟云集晓相呼。潮头起抹才收网，雨脚离山又晒罛。纳税经年粮颇足，得钱竟日酒频沽。今承优诏归来晚，蓑笠何妨作钓徒。
石林居士日相亲，温雅如君复几人。脱却时名栖寂寞，吟成诗句转清新。清溪九曲宜垂钓，茅屋三间可卜邻。我亦平生忧世者，近来双鬓白如银。
为怜绿叶四时在，不可朱阑一日无。
舟出清源万马奔，斜阳舣棹自清晨。主人谢客关河闭，惭愧金珰贝带人。
风自凄清月自孤，子规声里梦回初，追思无迹渺愁余。睡少应怜人易病，灯幽莫问夜何如。枕前散乱故人书。
孤城寒色里，粉堞自悲笳。行饭数秋叶，携书当晚衙。谁言是官长，我意等山家。独有清尊尽，金鱼未许赊。偶然吏事薄，敢与山林期。白日乍依我，青云将问谁。禽归落霞色，花吐凌霜枝。欲谢愚公署，恐令车马知。
故人丘壑隐，尘路往来迟。寒暑空相忆，云山不可期。古碑梅福寺，荒井石郎祠。旧日同游处，偏劳入梦思。
投辖多情信宿留，长河未曙夜悠悠。池停蛙鼓雨初霁，窗静蚊雷风乍秋。寻壑经丘殊窈窕，谈玄举白更风流。名园已到终嫌晚，还拟山阴雪夜舟。
别后春池异，荷尽欲生冰。箱中剪刀冷，台上面脂凝。纤腰转无力，寒衣恐不胜。
香使神清爽，先春为我开。微风吹不去，香自返魂来。
子綦方隐几，冥寂久灰心。悟来应颜游，清义杳何深。含响尽天籁，有言同鷇音。是非不足辩，安用劳神襟。
清淮如带绕，秋色与天长。淝水东西合，韩碑日月光。客心可感慨，王气几兴亡。惟见江头柳，萧疏伴夕阳。今日长淮好，经过人姓唐。鱼龙秋是夜，鸿雁稻为粮。古渡犹风浪，吾家世子方。渔歌东岸起，酤酒正斜阳。
洞天林屋多岩壑，清比西湖与东阁。閒居长隐一仙人，手种梅花艳葩萼。仙人系出徐偃王，古貌古心甘澹泊。絮雪欲寒或乘兴，梨云香煖时行乐。银屏六曲尘迥断，沉水注香烟漠漠。乾坤消色含自然，春在生成殊不觉。南枝昨夜挂南极，斗柄横斜映廖廓。调羹三子渐累累，根本千年欣可托。瑶池阿母青鸟使，又报蟠桃来度索。画堂一笑寿筵同，玉酒正传金凿落。
沪上秋深夜雨绵。清儒孤雁忆流年。落花池畔婆娑柳，邂逅桥头泣血缘。啼鸟恨，顾无言。鸡窗梦醒锦衾寒。无端锦瑟今何处，醉把心殇细细弹。
城南苍苍江涌日，烟芜一点飞黄出。西来气与月窟高，欲掩临湘八千匹。昂藏甫络金缦胡，沫赭得非泑泽驹。盘筋当臆走四腕，悬瞳夹镜寒星珠。竽梢磊荦腾青渠，猛士执靶怒有余。塞门横空见猎火，斗起嚼齿思先驱。待御柔心还自惜，看人错莫伤精魄。天下骅骝嘶朔风，万里浮云蔽何益。拔地回山歌对君，歌声詄荡排双戟。
七年交春七日强，濛濛春雨吞江乡。此夕莫知是元夕，地炉埋伏身犹僵。鼓箫声绝想景物，灯火焰短如寻常。逢辰往往思济胜，此际何异栖幽荒。推窗且畏江风恶，风柔却忆沙河塘。一竿星点富池庙，随炙随灭无精光。江南江北那识春，况此寄镇埋烟尘。卑栖客官困垄断，无故污此金玉身。浊醪自醉复自解，空恨梗政吏不仁。忽传街鼓聚嬉戏，两株枯柴插烛银。涂抹脂粉破涕泪，觅酒献笑酬佳辰。震摇荒市官不嗔，传是黄梅县西人。
登尉缭台，上三垂岗，伤如之何。忆谈兵说剑，才情磊落，投秦去魏，意气嵯峨。我到中原，重寻旧迹，牧笛吹风起夜波。谁相问，纵残碑尚在，一半销磨。短衣此日经过，叹禊日难逢晋永和。正水边柳眼，斜窥芳岸，风前燕尾，乱剪晴莎。异国韶光，中年意味，写上乌丝感慨多。休凭吊，喜湔裙挑菜，士女娑拖。
弹指四年电抹，披风破梦前宵。壶中未竭鬓中毛，相对飘衣长啸。万里横川堕日，一虹推雨层霄。虹边回首指金潮，射起馀霞千道。
鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。
苍苍暮景翻归鸦，玉房掣锁玉绳斜。春愁浩荡不可说，东溟皓魄照寒花。罗浮仙人翠鸾车，水苍锵然戛冲牙。飞云乱絮相交加，大庾嵯峨阻且遐。江城入破听不得，策杖矫首还归家。雪如春愁乱如麻，芳草漠漠生天涯。
久矣移家住鹿门，偶然信脚到桃源。尚嫌名挂东林社，那问尘生北海樽。才尽极知诗草草，睡多常觉气昏昏。旧闻福地多灵药，安得高人与细论。
共眠一榻在山隈，去住明朝不自裁。请看窗前松月白，早时曾向西中来。
积阴颇愁寂，一笑晚风生。豪爽传诗韵，清真破俗酲。层峦思就隐，大壑戒趋程。芳草无人种，连天只么青。
刘郎有酒君当倾，安用新诗鸣不平。黄粱未叹转头熟，朱弦却喜知音明。古来去国例憔悴，伊余尚得佳山水。谢公行处欲千年，拟傍苍崖寻屐齿。扬帆今向古长干，渡口遥知侬戏官。此行相伴只明月，到时破璧应团栾。羹莼饭稻江南俗，剩鲙银丝炊白玉。人间堕甑万事休，卧看双溪千顷绿。
踏尽云霞上界开，天然奇石结楼台。世人不信仙家近，看我瑶京驭鹤回。
小智好自私，小德常自足。自私开人贼，自足心有目。瑕瑜不相掩，君子比良玉。默默枕上思，戒之在深笃。
潇湘逸响水云流，雁阵惊回明月楼。偶然登眺呜幽兴，翻为丝桐搅别愁。良夜有情应不寐，征途无主为谁留。何年得遂初衣赋，归卧深山鹿豕游。
极目遐荒共黯然，苍梧何处问楼船。天穷象郡千峰外，地隐龙城六洞前。飞诏金门频计日，传书铜柱易经年。无劳更阅河东记，海色黄溪昼夜悬。
松竹隐君子，别来安稳不。音书迟寄雁，风雨又惊秋。金井叶黄落，青灯人白头。客怀难著语，谁共赋牢愁。
泥滑滑，泥滑滑！北风多雨雪，十步九倾跌。前日一翼剪，昨日一臂折。阿谁肯护持，举足动牵掣。仰天欲哀鸣，口噤不敢说。回头语故雌，恐难复相活。泥滑滑！
凭谁为问鹡鸰原，灯火三更殒泪痕。天远未知萍梗迹，书来说在藕花村。年华似汝宁为未，场屋如吾已懒言。壁水故人今北去，短长门户好同论。
何事曲低回，无花只有梅。薰风涣春冻，散入乱花隈。
冯衍长愁，陈思不乐，相逢同客东京。乌啼落叶，惆怅可怜生。无忌馆今何处，河声怒、搀著砧声。秋宵永，几楞粉月，晒得绿窗晴。莺莺。闻尚在，诗人老去，一倍含情。且开箱验取，锦字纵横。料尔银钩未写，檀笺上、珠泪先盈。休肠断，青衫红粉，一样是飘零。
经旬积雨鸡不鸣，路断何人裹饭行。惟有瑶琴伴桑户，鼓来犹是旧时声。
人间百寒暑，正似须臾期。当年同袍子，一见雪满颐。不惟形容变，亦复声音移。坐定问姓字，始省从师时。见此发咏叹，劳生果何为。不如多饮酒，满腹同鸱夷。
甘泉日永秩南讹，清气重云入句多。性理精研过盛夏，岂因白首废编摩。信风已尽接朱明，长养舂容草木亨。漱露调冰消暑气，何如心静则神清。
行酒赋诗兴未休，谪仙临别又相留。棋声不断江村晚，风摺芦花傍客舟。别路寒生欲暮秋，蓼蘋红白乱汀洲。江门此夕华灯望，疑是当年李郭舟。
风义陶朱裔，斗南无此流。悬知禁厨脔，不赋畔牢愁。笔落无千载，谈间散百忧。尽抄新乐府，惜欠雪儿讴。
白烟销尽冻云凝，山月飞来夜气澄。且向波间看玉塔，不须桥畔觅金绳。
惊风才撼树，骤雨已倾瓢。电闪疑天裂，雷翻觉地摇。窗前云泼墨，街上水齐腰。块垒依然在，洪流不可浇。
大乖时命一吟徒，自绘丘山小隐图。乔木环遮天似盖，清溪斜绕水成弧。铝锅可煮三餐饭，茅舍能容六尺躯。尘外悠悠消岁月，者番不学杞人愚。
莫将红粉比秾华，红粉那堪比此花。隔院闻香谁不惜，出栏呈艳自应誇。北方有态须倾国，西子能言亦丧家。输我一枝和晓露，真珠帘外向人斜。看花长到牡丹月，万事全忘自不知。风促乍开方可惜，雨淋将谢可堪悲。闲年对坐浑成偶，醉后抛眠恐负伊。也拟便休还改过，迢迢争奈一年期。
冉冉夕阳红隔雨，悠悠野水碧连天。山分秋色归红叶，风约蘋香入钓船。钟鼓园林已如此，衣冠文物故依然。当歌对酒肠堪断，倒著乌巾且醉眠。
云溪二月风情好，来去啾啾人似鸟。融和面上柳筛风，细密泥间针绣草。朝来雨滑无尘道，恼煞风筝枝百绕。农人渐欲理犁秧，儿童揭石纤螯跑。
风来木殿凉初透，人罢梳头，帘卷银钩，随著斜阳好下楼。玉阶刬地怀惆怅，空处凝眸，眉际生秋，「亦是风花一代愁！
小院悠悠春未远。牡丹昨夜开犹浅。珍重使君帘尽卷。风欲转。绿阴掩映栏干晚。记得旧时清夜短。洛阳芳讯时相伴。一朵姚黄䯳髻满。情未展。新来衰病无人管。
朱阑曲槛闲凭，松篁掩映深深院。丹枫染遍，黄花初放，色深香浅。玉案联吟，锦笺分韵，珠玑新璨。最无端牧笛，声声起处，催日落，横塘晚。别后蒹葭水远。正空闺、梨云梦断。丹青一幅，天风吹坠，罗浮春满。疏影横斜，暗香浮动，毫端如见。怕朝来、翠羽双双飞去，莫晶帘卷。
尔家江东老步兵，秋风归兴托莼羹。生前惟务一杯酒，身后不图千载名。华亭鹤唳已成恨，松江鲈鱼方可烹。至今世有贤孙子，亦比他人见独明。
春动樵湖湖水生，逸樵湖光如城。衰翁独坐樵，十六峰齐。
种及三春日，文求五色时。每思蕃衍意，长诵摘稀词。蔓引欺墙矮，花交傍榻宜。青门何限兴，抱瓮日频移。
公欲空万有，谁哉记三生。结习知未断，斯文独钟情。
黯淡滩头一艇横，夕阳西下大江平。与君不负平生约，同向金鳌背上行。
历历长涂谒鲁侯，征尘宁复恋貂裘。江城露冷霜初滑，海谷冰消水欲流。夜月观书徐稚榻，春风听乐仲宣楼。料君频作西湖梦，曾忆孤山有旧游。
英雄儿女一腔愁，钗影迷离剑气秋。尽说单寒生翠袖，谁知义侠出青楼。欢场作客怜鸦髻，香国封侯笑虎头。湖海元龙心未老，为他红粉洗娇羞。萍梗遭逢亦夙因，看花无那此情真。文章有泪穷才子，金粉多愁叹美人。但使过江同白傅，如何尽室作巫臣。恨天未补娲皇石，不怨蹉跎怨不仁。
我欲志诸墓，有言何敢私。如宾最相敬，无妒似知诗。孝合从姑葬，贤宜举郡悲。明朝是重九，忍看菊花枝。
林间绿绮琴，江上木兰艇。同是尘外人，迹殊心各静。叶下群树凉，云归万山暝。物我俱已忘，清襟岂劳整。
北风吹剑阁，细雨过长滩。去去还乡好，悠悠行路难。花开应有觉，草色亦无端。明到三春放，高歌且剧欢。
汉武开西南，宋高弃东北。或以强衅边，或以弱丑国。合商今古筹，无如屯守得。三时壁野清，千里燧燐织。耕战不相违，兵农各自食。近远输粟行，休暇治军实。但令士卒心，尝如胡马逼。虏伏无可窥，虏进安可弋。或明师帅权，或尽守土职。犁扫非无术，未贵杀伤克。天子不自将，小丑亦亡匿。安攘信何奇，朝阃共心力。
三叹枉教陪一唱，诗仙争肯伴樵夫。金刀刮尽尘埃气，玉水洗成冰雪肤。涸胃已惭搜思竭，乾喉兼觉出群粗。馀篇只等功成后，留和棹歌寻五湖。
官作胡奴役，魔将鬼界围。惊雷从掌起，酣梦忽头飞。神变钉铜版，人难护铁衣。吞声说离乱，辛苦客逃归。
欲为袁人雪谤声。
汉吏循良称父母，时苗不遂物情私。但能留犊要清誉，不念渠怀舐犊悲。
冥心艰苦走南隅，每读清言意已摅。竹简固尝窥远业，山阴何止识遗书。云间未省三年别，海上今欣一笑初。乘兴此来传句法，颇容求益董梧锄。
茅屋三楹小，闲园半亩宽。苔痕缘径合，竹影入窗寒。剥枣充珍果，烹蔬荐野盘。客来迎送少，拂石坐团圞。
阴阴乔木访仙家，正值南薰散晚霞。学语低飞梁上燕，嫩红初发槛中花。松根扫石棋声落，山客迎风酒味嘉。容我二人尘世外，共敲诗句作生涯。
涂潦访远客，未免褰我裳。同行二三子，先后相扶将。达官肯忘势，鳞次升高堂。具言大雨水，民饥籴估昂。西成已无望，颜色俱恻怆。斗升弃孩稚，此事真可伤。今年劣足支，所虑明年荒。肉食念沟瘠，岂无筹策良。有司执所见，猾吏尤不臧。老夫颇涉历，意欲输毫芒。窃虞水投石，徒用热中肠。不如归去来，涤闷寻杯觞。平生济物心，已施不复张。尚于朋友间，未减诗酒狂。华屋旧公孙，燕室书画香。娱琴适情性，悟棋知兴亡。万事不挂口，逍遥参蒙庄。缪忝相如右，终惭思旷傍。淫霖苦未已，积阴翳秋阳。时艰近至此，盗贼将披猖。一醉岂易得，悲歌成短章。邂逅即分首，相思云树长。
爱君惟欲悟君心，歌罢离骚抱石沈。忠义一心如许切，汨罗千丈不知深。
海棠夜向西风哭。瘦损枝头玉。秋雨冷啼妆，半枕红痕，泪染罗裙绿。药烟细袅湘帘曲。镜掩芙蓉褥。闲杀画眉人，懊恼文君，倒犯相如狱。春光百五浑依旧。细雨宵来凑。未到落红时，默默东风，已向桃花咒。江城客居孤单候。白日清寒透。天意也销魂，捲尽疏烟，禁得垂杨瘦。
深阒禅扉未扣关，先将鸾尾扫层峦。贵于步屧狂工部，健胜游山老谢安。静里韶华天宇大，笑中耆艾酒尊宽。独馀缱绻林泉思，更为山红小倚阑。
曾过雪浪当残腊，今见东风吹绿苔。峡出清冰浮玉去，江衔炎日荡金回。真人试剑仍留石，高士垂竿尚有台。作客经年重怀古，不堪蒲节又相催。
鹧鸪催我。未十里、迟迟放舸。愁心不逐风吹过。落花谁那。偏向离中堕。欲掩雨窗当书卧。又前滩、狂涛声作。满江渔子争回柁，白鹭惊破，飞绕青山个。
蕃马步衔青苜蓿，羌儿卧唱白铜鞮。
木落天陨霜，鹓雏恨独翔。空言诵参晰，何计续遗光。
数叠烟林散翠鬟，莫嫌此地少青山。酒逢社日添酬应，花到开时费往还。松老大，竹平安，柴门虽设不曾关。旁人方讶茅斋窄，鹤栅蜂房割半间。
独坐心何静，三更月上升。一鸣鸡报晓，勤读卷临灯。岂等秦关唱，堪同祖逖兴。乍啼鹭客梦，多味鲍吾膺。照匪青黎共，音传绛阙登。陆公冬夜诵，诗兴快相乘。
月落宫车动，风凄仪杖闲。路唯瞻凤翣，人尚想龙颜。御宇方无事，乘云遂不还。圣情悲望处，沈日下西山。
诲我肱三折，思君肠九回。尽忠真药石，欲报异琼瑰。交道孰云丧，古风今未颓。狂言喙三尺，百罚酒深杯。
今夕知何夕，都如未病时。重阳莫草草，剩作几篇诗。
南冠五老附嘉名，膺服遗山鉴别精。自署江东深有意，伤心何减瘐兰成。宣和遗事有谁知，云馆星归老泪垂。风月残缣零落尽，得留新郑几篇诗。雪窖魂消苏武年，残书分散洧川烟。白龟池上颓诗屋，谁更吴兴问赐田。
风行水上偶成文，暖入园林自在春。换国虽工非我有，呕心得句为谁珍。三生戒老诗堪画，千古长庚笔有神。不用临风叹奔逸，箪瓢一笑舜何人。
漠野有风临碧江，于斜阳处看眉庞。何如夹岸一舟子，是夜深寒透小窗。
春风吹雨雨还晴，晚日才昏昏复明。屋角乍闻乌鹊喜，林间又听勃姑鸣。鸡豚已负邻翁社，诗酒尚欣吾辈盟。笑我难忘澹生活，因君重忆旧风情。
小桃借春春已来，平分和气入均台。夜来台边草环绿，今朝芒生满三木。街头拍手闹千儿，齐唱中和宣布曲。使君坐啸闹如云，请酿百川寿使君。但愿使君长乐职，不须更看杓虚实。东家西家尔盍来，听说空圄如春台。决曹高卧印生绿，丛棘化为交逊木。策勋此木那可遗，动地风摇枝不曲。愿我无讼到来云，莫辞著力借寇君。借得贤侯虽尔职，但恐朝廷要人调鼎实。
一降甘霖旱魃除，丰年有望贱年无。农民笑语田歌唱，忧者欢欣病者瘉。
地神归地，天神归天。慇勤奉送，宝马金钱。
虎驯石上倚藤枝，细把兴亡问向师。千柱已随烟焰■，何如表刹未开时。
烛满天街晓漏长，杜门牢落叹台纲。金吾六卒闲私第，玉笋千官守未央。五贵吁谟恩盗贼，一朝新事劾风霜。尧天咫尺横云雾，遥庆南山万寿觞。
圣历囗勤政，瑶图庆运长。寿宫开此地，仙驾缈何乡。风断清笳调，云愁绿旆扬。上升知不恨，弘济任城王。
折枝登几已孤妍，况值风林水石边。荦确路斜飞盖歇，丁宁茅店略停烟。迎客山僧未下廊，好风吹鼻便生狂。莫疑佛宇清芬烈，薝卜曼殊共借香。山头藤断空垂子，亭下泉荒不满池。老衲坐来知敬客，南音犹记鬼仙诗。
采缬轻红药，丹痕竞紫榴。仙归十里幄，云指九重楼。晴雾笼深晕，平塘炫碧流。如何蜀鸟恨，夜月未消愁。
省事贫犹富，宽怀客胜家。充虚一箪饭，遣睡半瓯茶。有兴闲垂钓，逢欢醉插花。皋桥亦可死，处处是生涯。
苍苔迹在堂无燕，绿水痕生沼自鱼。回首钓游徒感慨，何时复古喜而书。
萝磴松梯百尺回，秋风还上粤王台。星涛海涌三江入，篁竹关通五岭开。白雉今看重译奏，碧油何限请缨才。子虚赋似尊前客，不数之罘射猎来。
背人西去一莺啼。拍手还惊百舌飞。浅雨微寒春有思，宿妆残酒欲忺时。鵁鶄浪起蒲茸暖，翡翠风来柳絮低。故遣苍头寻杏子，凭肩小语只心知。
载酒穷跻最上峰，啸歌声撼海涛风。得陪五马二千石，独少三生六一翁。为问北门红日下，何如南岳白云中。寄诗几欲申前约，无奈人生似燕鸿。
恰破黄昏，一湾新月稍稍共。玉溪流汞。时有香浮动。别后清风，馥郁添多种。如相送。未忘珍重。已入幽人梦。
尘世无暇日，偷閒到晓亭。桥阴界水绿，烧迹断山青。石瘦牛磨角，檐空雀坠翎。暮笳风外响，愁坐若为听。
梦想当年姚魏家。尊前重见旧时花。双檠分焰交红影，四座春回粲晚霞。杯潋滟，帽敧斜。夜深绝艳愈清佳。天明恐逐行云去，更著重重翠幕遮。
女裳缘饰丽青红，俗竞浮华废百工。圣意与民敦俭素，尽除金翠复淳风。
绿发惊秋半欲黄，官居无处觅林塘。浮生已是尘劳侣，病眼犹便锦绣章。羞见故人梁苑废，梦寻归路蜀山长。怜君顾我情依旧，竹性萧疏未受霜。魏红深浅配姚黄，洛水家家自作塘。游客贾生多感概，闲官白傅足篇章。山分少室云烟老，宫废连昌草木长。路出蒿高应少驻，孱颜新过一番霜。
梨乃北方来，东阳有遗种。开花如雪洁，结实论斤重。似闻风霜来，采摘不旋踵。肤瑩玉在手，剖之醴泉涌。甘凉宜解酲，席上贾馀勇。甚美非耐久，糜溃失前宠。长安疑父祖，压沙岂伯仲。时方禁苞苴，林下喜得共。老人齿颊寒，食指难为动。邻墙有酒仙，双苞可持送。
风雨千山落叶秋，不知当岁泣尼丘。仲由有勇休凭虎，宁戚虽贤且饭牛。史笔谩贻来世恨，书生空替古人愁。凭君局外留高著，莫道乾坤只么休。
故国园林草自芳，望中情地转凄凉。行人莫苦登高阁，高处何曾见故乡。湛恩惟待立鸡竿，岂是明时学考槃。身计未谐归计好，一宵清话到更阑。尘寰渐远渐凄清，地近乡关喜气生。只恐诏书非久下，归来依旧马蹄声。千里幽怀一凭阑，君恩宁许更盘桓。朝中未有输忠处，肯便临溪把钓竿。铅堑辛勤十四年，幸逢圣主得称贤。秃毫强会悠悠事，敏政当居俗吏前。泥途渐过车声滑，才得扶舁渡浅河。从此异乡谁是侣，月明孤影落澄波。醉乡，沦落多愁笑不成。苦恨俗缘无了处，江村古寺偶閒行。閒愁不觉过年光，只有醒时觉异乡。不醉多愁醉多病，一篇齐物是医方。劳生谁在定中看，境胜才知宇宙宽。一月解行天一匝，素娥心事问应难。青山行尽入红尘，古木亭边夜向晨。书未隔年难得报，我来登望倍凝神。二江斜入似娥眉，华郭春光欲暮时。京洛路长何日到，几人相见不相知。一尊撩眼怕长迷，月欲东生日又西。已恨碧山相阻隔，不期风雨更凄凄。不知园圃是谁家，开尽无名草木花。今日倚阑添懊恼，人言落日是天涯。家园归省浙江东，璧碎珠沉几日中。尘里笙歌千古梦，悠悠无处问苍穹。泪滴金杯不自知，天孙何约是来时。骑鲸别后无寻处，一步寒郊一惨眉。月意愔愔露气微，池亭何处见清晖。只应梦里成胡蝶，拟共杨花苦斗飞。风月犹应似旧清，困来终是睡难成。相思无计能相见，肠断城头画角声。下有娇儿上有亲，阑边为汝最伤神。流年渐共春华老，闻说清明在此辰。
匠石挥斤妙听风，是非醒梦有无中。榆枋控地寻常事，海若何须笑二虫。
今夜江边月，光辉分外明。一轮悬碧汉，百里见山城。岸岸花添白，层层浪转青。遥怜闺阁里，相对重离情。
向晓入汴尾，隔河闻人声。得声不得貌，问识旧时名。泊舟忽来及，袖诗多贤英。言除丹徒宰，暂作七闽行。东南几千里，日夕挂帆轻。渡江莼已老，未足助杯羹。最知便道出，先见县人迎。
度尽名山问楚湘，扁舟此夜泊浔阳。琵琶声断知何处，江水江烟自眇茫。
半属虚空半属身，絪缊一气似初春。仙家亦有调元手，屈子宁非具眼人。莫遣尘埃封面目，试看金石贯精神。些儿欲问天根处，亥子中间得最真。不著丝毫也可怜，何须息息数周天。禅家更说除生灭，黄老惟知养自然。昔与蜉蝣同幻化，秖应龟鹤羡长年。吾儒自有中和在，谁会求之未发前。
已作不栖鸦，随风转鹿车。丝云抽茧谷，针雨刺纹纱。来去千年鹤，官私两部蛙。看惟城郭是，愁听此嚣哗。
好风东南来，吹堕双飞雁。雁足字行行，读罢滋惭汗。樗栎本庸材，翻作楩楠看。追琢千琅玕，照眼宝光绚。谷王量善下，齿牙随花灿。置我九天上，青云伟顾盼。念此不虞誉，坐起增永叹。多谢拳拳意，后尘傥可劝。闻君构横逆，启衅在萧墙。临风一叹息，世态故诪张。眷彼阴阳理，屈伸事靡常。才高忌况众，群喙易中伤。中伤亦何害，暂晦发弥光。大苏文字狱，千古馀芬芳。澄清浇不浊，叔度自汪汪。
白鹤峰头日暮云，忽惊秋色又平分。尊开谁共黄楼月，赋就前无赤壁文。欲揽烟霞归笔底，更新楹桷照江濆。千古风流苏学士，不知何以报神君。
才闻画舫驻河边，即有官媒候驿前。便上笋舆微服去，廿文分裹小红笺。冰人多女复多男，簇后趋前附耳谈。李艳张娇随意看，新街东北旧城南。入门催唤两巡茶，一室罗将几俊娃。粉面香肩挨笑处，隔帘偷看主人家。蝶袄鸾绦结束新，还加半臂可儿身。湘裙短露双钩小，步出中厅不怕人。小立当风堕远香，眼波眉黛与端详。如今不作扬州梦，苏意新梳燕尾长。三三五五斗轻盈，素手谶腰仔细评。某月日时刚十六，女儿亲口说年庚。度曲弹棋技艺殊，女工精巧特其余。还能默诵唐诗句，当面拈毫作楷书。色韵详看已醉心，任从行下许多金。相邀插带留欢日，郎为亲拴白玉簪。休论士宦与工商，不问身居第几房。一说语成三日去，别娘容易不思乡。花烛筵开吉礼成，阿爹得意外家名。三朝茶果亲携至，红帖翻题眷晚生。
仙掌在何处，徒成千载羞。唯有故园菊，沾濡当九秋。
一昨初登大将坛，弓刀旗帜簇雕鞍。连营壮士心先服，并塞胡人胆已寒。天上麒麟祥可卜，人间日月老应难。明年枢府为公寿，慷慨还知酒量宽。
南方搅吵丛林遍，西蜀来归呈旧面。相逢道伴若交肩，掣电之机徒劈箭。
嘉会欣千载，偏安隘一方。言言本周孔，草草笑隋唐。禁路无停辙，江流有巨防。空馀遗藁在，万古日争光。
窀穸长眠不可回，茕茕谁共遣愁颓。眼前惟得一拼醉，萎落黄花不再开。
圣策招怀万里戎，累年南向不弯弓。休论边使千金费，绝胜争城百战功。古驿玻瓈晨煖酒，隆山狐貉暮排风。归途剩记殊方事，付与麟台逸史中。
课业须于德业完，二流吾且一源看。永歌教胄中和性，元是虞廷典乐官。
无事向边外，至今仍不归。三年绝乡信，六月未春衣。客舍洮水聒，孤城胡雁飞。心知别君后，开口笑应稀。
忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
后生无复望仪刑，青史徒烦列姓名。穷有遗文成钜冢，死无新爵上铭旌。瓜田方任蓬蒿没，玉树偏依雨露生。旧笏满床知未坠，翰林风月向来清。
四野云垂地，喧雷刷耳过。地平鱼纵岸，风劲鸟归窠。老树秋声重，颓檐水溜多。浓阴沈暑气，为我解烦苛。农田占物候，一雨破红泥。下泽深逾尺，高塍尽可犁。树浓新翠濯，天远落虹低。暮色将开霁，鸤鸠不住啼。
韩君惠我涪翁帖，三世风流不在兹。诸老当年会临汝，更须多有未传诗。
铁笛倚层楼，天涯怨芳草。定巢新燕能道。毕竟无尘是壶峤。花作伴，海流愁，人未老。竟夕听笙歌，怅怅何时晓。翠尊莫惜频倒。沈醉东风梦长好。春黯黯，事茫茫，难自料。
万方民物正同春，元夕灯辉又一新。未许少年欺老者，须知古月炤今人。欢腾里巷时开泰，业在灯窗道济贫。犹子茕茕须寄语，好将苦志答穹旻。
残雪消阴崖，柔风被晴麓。兰根得天和，芳蕤出丛绿。澹然如幽人，皎皎在空谷。味薄趣自长，香远韵更足。尚嫌荃惠伍，肯与桃李渎。中洲有吟仙，自爱称初服。丘壑赏孤清，泥涂怜久辱。乃知松柏姿，均此受命独。石君瘦欲涸，毛颖老不沐。为子操猗兰，清商出枯木。
山林麋鹿性相便，称意何须负郭田。挂树猕猴常近席，散花仙侣不离筵。半窗梅月清宵梦，一榻松风白昼禅。慧约草堂浑忘却，独于相府住多年。
轻风猎猎转残红，春去荒村暮雨中。花影带寒犹黯淡，山光和雾更空濛。百年拚却身长醉，五斗由来计日穷。惭愧宾朋有胶漆，不堪兄弟苦西东。十年计拙未能伸，四海滔滔总是津。但得有山供醉眼，不忧无地著寒身。莺花撩乱空三月，风雨凄凉过几旬。莫道衡阳无雁信，故应时有北来人。
神仙美眷閟嫏嬛，消受隔帘妆晓。纸阁疏梅破微笑。明珠约颈，横波媚眼，静写销魂照。温宿梦，倚新娇。愿人长寿花长好。魆地怯朝寒，孤负香衾怨天早。巾宽泪律，酒碍歌程，结束閒烦恼。任吹凉送暖傍东风，向飞絮，禅心證空妙。祗一例，付与幽窗啼翠鸟。
桃竹旧传生碧海，竹桃今见映朱栏。春至芬香能共远，秋来花叶不同残。疏英灼灼分丛发，密蕊菲菲对节攒。不信千年将结子，错疑竹实待栖鸾。
小舸乘春指四明，落花新水到西亭。豹归雾谷深藏彩，鹤倚风巢细刷翎。芳饵再投东海钓，草堂无愧北山灵。老龟支得藜床稳，卧看芙蓉万朵青。
榾柮炉边骨董羹，肉为主将菜为兵。两三行酒先传令，五七言诗又筑城。雪马纷披惊赤帜，火牛奔突走玄冥。满堂奏凯红颜客，醉舞春风颂太平。
盆鲤栏花野意真，潇然林屋不生尘。故人一话三更月，共卧黄云鹤梦新。
听说西方无量乐。一闻妙道忘知觉。胸次不留元字脚。真标客。光明遍界红轮赫。鹏翅展开沧海窄。谁能更问篱边雀。多少凡毛并圣角。都拈却。尘尘刹那归无着。
先生自是醉乡侯，傲睨乾坤隘九州。万古青山埋不得，生前只合葬糟丘。
柳叶初黄未解飞，东风还与赏心违。纵逢春处花期少，自过江来酒病稀。平子解酬青玉案，秋娘能唱缕金衣。扬州二十四桥月，长忆醉乘明月归。
晨兴访萧寺，爽气清如沐。坐看雨离山，飞阴断平陆。归途阻夕涨，伫立惊幽独。曳杖听残钟，却寄僧坊宿。
洒扫学者事，陈蕃胡不然。要令天下净，端自室中先。扫地眼尘净，焚香心境清。案头时一炷，邪虑不应生。入政惭无学，还家更读书。翻同小儿辈，相共惜居诸。秋兴最难遣，诗怀如乱云。虽无少陵笔，一饭不忘君。我意岂在酒，衔杯聊乐天。客来同一醉，客去独高眠。滥与金华讲，赐沾龙凤团。却归林下饮，更愧是粗官。光景老尤惜，忍销枰弈间。娱宾欠丝竹，一局战清闲。秋日更可畏，所宜惟暴书。反身还自笑，均是蠹书鱼。园小日思涉，山高时欲登。老来疲脚力，兴至策枯藤。山中久不雨，汲水欲何从。一夜井泉达，灵鳗恐是龙。花木正憔悴，秋阳那更骄。驱童绠深井，聊助化工浇。还舍八十日，三逢明月圆。停杯试一问，归去定何年。既晚开何益，采之聊泛觞。书生自头白，奚用泣馨香。可正宜频览，无尘亦自磨。少陵今老矣，功业欲如何。旱久井垂涸，汲多泉更浑。浚教泥净尽，何患不逢原。
强饮心先醉，狂歌兴易阑。登楼忆王粲，闭户学袁安。柏叶岁新改，梅花春尚寒。何时定相访，剪烛话艰难。
与君深素气，不独爱山容。灵鹫三年月，寒山一夜钟。闲情谈艳异，多难忆吴淞。未审长归日，曾不及转蓬。
银屏屈曲障春风，独抱寒衾睡正浓。啼鸟一声惊梦破，乱愁依旧锁眉峰。
晓梦吟成望帝归，征鞍未许柳丝知。笑听鄮岭春禽哢，去博延英午漏迟。
困倦无聊懒作诗，高山音调少人知。欲将心向渔郎说，何处江头好钓矶。
烟外幽人独立，落日正照平台。野鹭联翩飞去，山云断续归来。
束带峨冠集会文，郡侯著语到诸君。平居讲习须朋友，退食工夫在典坟。士学何先先尚志，书生务业业惟勤。鹍鹏他日扶摇上，共致云霄庆策勋。
好供养，好修行。拂袖便去，也不多争。
少陵昔避乱，买屋西枝村。卜邻得赞公，聊可与晤言。四郊斗豺虎，烟尘塞乾坤。中宵望北辰，惨戚衰老魂。我今亦漂泊，不得归本根。感此一太息，欲语声复吞。
天门晓日金铺射。记雀尾初开，虾须高挂。苇箔野人家，避冷风寒夜。陋巷明堂同一用，尽入得、词人闲话。堪画。是十里珠帘，半行垂下。最爱花影轻筛，透微风香气，鹦哥休骂。彩线锦文斜，染斑痕如砑。飞絮游丝白日静，正玉簟、纱权长夏。清暇。唤婢子高掀，燕飞来也。
嫩晴天，虚堂汎采，东风转芳蕙。素纕罗带，偏淡雅宜人，风态娴美。江皋不少婵娟子，霜娥斗月姊。更槛曲、倩红如火，香光添一倍。湖波染丝作春衫，临流自照影，如花明丽。游赏倦，还祇恐凤钿遗翠。私心愿、国香入梦，天赐与、花房珠样蕊。恰便学楚人装束，春秋作长佩。
可怜江上燕，几日到乌衣。欲向谁家去，多应旧主非。落花深巷小，乔木画梁稀。自笑天涯别，秋风想未归。
年来白业事如何，驹隙光阴荏苒过。莫道心斋无个事，悬崖险峻误人多。
塔顶丹霄近，光函宜日中。成平愿地久，熙皞似山崇。不识昙云法，先知寰海同。回舟何怪速，心急盻潮风。
大邦齐晋小邦滕，各自提封各自争。郡县穷时封建起，秦皇已废又重兴。
屋山无笋圃无蔬，釜冷樽空客至疏。说与厨人稀作粥，老夫留腹要盛书。
细雨迎寒秋已近，双桨泛轻舠。人醉花边十二桥，暮暮更朝朝。月晓风清情脉脉，珠露透冰绡。红藕香中碧玉箫，歌一曲、助花娇。
春到园林著几丛，春光俄在有无中。成阴易满千围绿，有恨难留一点红。天女散来都不著，封姨庇后已归空。所经节候成追忆，二十四番花信风。澹妆一自谢华浓，膏沐非无不为容。早识飘残今日雨，何如采去昨朝蜂。寥寥锦瑟三千户，寂寂阑干十二重。他日芳魂纵可托，因缘无处觅前踪。嫣然几朵失当窗，无复高烧照玉缸。梦托云行归楚峡，句传枫落冷吴江。谁怜织锦诗千首，独往听鹂柑一双。衰贱也甘同腐草，閒情飘荡未教降。开时原较别家迟，今日差留三两枝。漫惹垂杨牵别恨，祇凭流水谢相思。我心早悟即空理，世眼无劳隔岁期。还向枝头重致语，岁寒霜雪好维持。春尽閒庭昼掩扉，海棠零落杏花飞。殿前班女朝辞辇，宫里秦王夜捲衣。未免欢场终一别，祇怜飘处不同归。芳魂愿化相思树，连理连枝近日辉。锦障雕阑宴赏馀，山家犹是看花初。合欢酒仗诗为妁，擘柳风前雨已疏。士女穿林攀惋惜，游人归骑踏踟蹰。登楼更送遥遥望，无数春愁一啸舒。何心大地自春敷，谁解东皇事有无。残蕊辞条飞欲尽，长林携酒约应虚。千林烟雨鹃啼暮，一曲关山笛吹孤。但悟空花原不著，莫从尘世问荣枯。摇摇成幰画楼西，片片飞花委大堤。便可还归众香国，不妨聊伴浣沙溪。世情只任怜耶妒，幽恨都难笑与啼。何处留春春得住，一尊犹有客重携。每到花时意况佳，漫疑春色在山斋。未模锦障归高帐，且放芳茵布小阶。为报深恩楼分坠，肯拚薄命骨同埋。绿阴何必秾华减，游侣还堪其写怀。香尘杂遝未沾埃，肯为飘零溷野莱。薄倖东风嫁不得，多情流水逝还来。即看稀到穿林蝶，那得仍停在手杯。一片游情好收拾，柴门从此未须开。绕树迎檐手自攀，芳华一别几时还。隔山染黛眉生彩，近水浮波瀔有斑。迟暮莫深公子怨，清虚欲儗道机閒。菀枯荣谢须臾事，便好求丹学驻颜。何处送春不可怜，人事物情俱黯然。纵有连夜天工手，能那一朝东风颠。翻将此日忆昨日，岂有来年异依据。风光尚留满眼醉，明霞轩轩月娟娟。东皇疑是嫁红绡，回首朱栏片片飘。自为情慵御妆洗，非关树静苦风摇。文姬赋就胡笳拍，史氏吹停凤女箫。从此心情吾亦改，顿嫌繁蕊爱疏条。相怜相嫟俄相抛，深情如许委荒郊。堕露飘共萍水散，因风起或空中交。吹浪在藻鱼戏嚼，寻荒过邻蜂仰捎。幽居不解惜春事，尚白尚玄总可潮。岂有探春兴不豪，飘零无那首重搔。花羞玉女宁长妒，果掷潘郎已二毛。晚谢肯缘依锦槛，纷飞亦自稳篱蒿。十年寂寞江淹梦，五色虚疑入彩毫。伤春老去意如何，寂寂香尘冷绮罗。岂为迟徊贪粉黛，若缘轻扬恋枝柯。衰迟兴味归枯槁，少小娇憨顿耗磨。莫向风前吹玉笛，不堪重听落花歌。窗前索莫几枝斜，隐几翛翛感岁华。轻贱岂难辞玉砌，娇羞恨未惯风沙。便依莲座观清净，怕到园林起叹嗟。何必无双亭好在，至今犹自说璚花。高楼慵上客心伤，望望华林半就荒。闻说仙人佩留玦，可能公主额添妆。轻同飞絮因风乱，弱伴游丝学舞长。若道返魂真有树，愿从西海问奇方。老去相捐亦世情，楚骚还赋落秋英。卢传砑帽山香曲，宁复园林铃索声。露湿未教辞蒂早，风微何惜试身轻。诗肠鼓吹还无恙，去听前溪满树莺。累累结子何青青，怜香惜玉事杳冥。忘忧已愧树背草，纪历敢附阶前蓂。词客诗筹还堪赋，玉人歌管未许停。吾意亦复不可败，长醉空林不愿醒。春光去矣不可乘，无端愁绪忽忽增。，。，。，。岂有鸾胶续可粘，铺筵藉几晚逾添。锦霞散处座纷映，香雨飞来客共沾。雕玉佩中收绣被，避风台畔捲珠帘。升沈世态多如此，莫笑冯唐汉署淹。缓步寻春到碧岩，感时溅泪湿青衫。每归桃洞鱼同入，为献仙人鹿解衔。飞幔忽惊金菊帐，点船虚认阿摩帆。子规莫是情痴者，流血啼春口未缄。
新月泉上出，江华照衣冷。扁舟荡秋桨，汲取波中影。昨与山僧期，煮月翻瓦鼎。
青天一碧翠遮空，浪捲云奔夕照中。郭外荷花三十里，清香散作满城风。十丈朱旗照水殷，家家箫鼓乐江山。千峰如画供杯酒，不道清时是等閒。
儿寒解衣重抚摩，儿饥推食孰忍诃。长成与国远负戈，一去不返当如何。去时云戍东北鄙，直出榆关度辽水。白头郎罢与影俱，岂惮山川千万里。天教此地适相逢，父曰从天坠吾子。笑疲乐极俱殒身，谁谓情钟遽如此。官家开边方未已，同生又别宁同死。山云漠漠风飕飕，山头双冢知几秋。当时不忍一朝喜，今日翻飞千载愁。犹胜贞女化为石，终古孤身双不得。清江寒影日悠悠，行人一去无消息。
种成梅竹趣何澹，说到诗书心自閒。滋味深长在物外，尘埃分付与人閒。
赐明湖一曲，认乔木，中兴年。算小队郊坰，中原壁垒，天放身閒。颓阑。旧吟拍处，问月明、元鹤几时还。战舰东风梦断，画奁西子妆寒。无端。金碧拥檀栾。唐突此湖山。念吴峰立马，荷花桂子，休唱屯田。延缘。钓竿未买，怕鱼龙、风恶搅鸥眠。醉拭西城残泪，衰杨鬓影鬖然。
颇忆余夫子，萧萧鬓发苍。四年陪杖履，一别遂参商。问难倾边笥，说诗鬨鼎堂。小知轻腐鼠，绝学守公羊。燕雀乱横宇，朋徒失旧章。斯文天未丧，端赖示周行。
靠山一亩穜竹，近水两畦栽华。客至莫愁下箸，二十七穜菜鲑。
书阅扬州贡，功观禹化覃。香包分橘柚，秋色动江潭。破暑花凝雪，凌寒叶染蓝。金衣爱日照，珠实碧波涵。未止诸侯计，曾闻四皓谈。颜欢陆绩母，业世李衡男。送客愈吟桂，书时坡韵儋。洞庭夸浙右，温郡冠江南。节物清霜重，家山绿蒂含。青黄出篱落，朱绿耀林岚。昔贡千金颗，遥驰万里函。新宜荐寝庙，香可供瞿昙。夔子那能比，罗浮未许参。何人传是陆，端类列非聃。在品宁为四，蒙恩或赐三。乡情寄初熟，旅况忆幽探。嘉拜亲开合，珍藏净洗甔。行将解印绶，归种当田蚕。根向横阳觅，泥寻斥卤担。荒芜耘径草，封植伴溪楠。不用千头富，聊资一饷湛。茅斋辟杜甫，仙井汲苏耽。佳境妙餐蔗，闲庭胜莳苷。雁行三峡荔，奴视四明蚶。欲继花为谱，应同柳驻骖。禦偷篱著棘，愁冻灌添泔。掩映青云叶，光华碧玉篸。酿成浮瓮蚁，蒸辟蠹书蟫。护蒂期存乳，留皮欲去痰。恨无亲可遗，忪惨白岩庵。
旅人乏愉乐，薄暮增思深。日落岭云归，延颈望江阴。乱流灇大壑，长雾匝高林。林际无穷极，云边不可寻。惟见独飞鸟，千里一扬音。推其感物情，则知游子心。君居帝京内，高会日挥金。岂念慕群客，咨嗟恋景沈。
莫道兵家不是儒，太公韬略胜孙吴。试观大易师贞戒，仁义从来是远图。
清风吹枕席，白露湿衣裳。好是相亲夜，漏迟天气凉。
儿女乾啼湿哭馀，偷閒才得寄家书。望兄好继襄勤业，莫使官声竟不如。
建国惟神业，十世本灵长。除苛逾汉祖，徯后类殷汤。满盈既亏度，否运理还康。平阶今复睹，德星行见祥。定寇资雄略，静乱属贤良。执讯穷郢鲁，吊伐遍徐扬。破敌勋庸盛，佩紫日怀黄。危苗既已窜，妖沴亦云亡。成功勒云社，治定理要荒。收戟归农器，牧马恣刍场。开山接梯路，架海拟山梁。闭欲同彭老，延寿等东皇。
落日归棹缓，沧江秋思加。双鳞上荷叶，一雁下蘋花。
苍颜莫怪少曾开，触目人情但可哀。死去肯为浮世恋，此身元自不应来。
拟取安西袭玉关，短兵鏖战下皋兰。阴风势挟天山雪，冻彻河源彻底乾。十年老将浮苴井，万里疲兵碎叶川。传督诸君传诏令，问何时到海西边。
不是学僧初念佛，从来念佛指人迷。
一规初琢苍龙璧，暗中摸索亦可识。美人持赠供诗情，不与鄙者但肉食。紫瓯春乳浮兔班，石铫飞霜破醉颜。知音者少谁同局，我愿抱被来就宿。仰倾甘露听松风，簸弄明月不须烛。中丞好古更好礼，惯把渔竿钓清渭。我今世味亦饱谙，如君苦节渠那似。愿调鼎鼐作琼汤，唤回尘梦搜枯肠。势如破竹驱残羌，咳唾成珠觉语香。莫听瓦釜虚雷吼，人生行乐岂在酒。
数卷真经学两忘，何须疑蝶更疑庄。水云生计不知老，诗酒光阴无限长。何处猿声残客梦，有时风信漏天香。钟山不愧移文士，信步寻幽到草堂。
宝剑青骊照国门，飘飘豪气识王孙。车前挂得椒浆去，濑渚先浇烈女坟。
无意觅封侯，来从长史游。辞章唐韵度，人物晋风流。花影天坛午，松声月涧秋。登临尽诗境，分我半山不。
爱静吟成癖，耽书近欲痴。事多因错省，节不为贫移。长物新添画，生涯旧有诗。穷通系天命，知命复何疑。
谁向人间脱甑蒸，烦公大句激雷轰。高才自是百夫特，出语当令四座倾。霖雨虽从天上降，烟云要自笔端生。吹嘘六合无凡骨，例欲乘风款太清。
此日荷天公，宁须挟纩重。一寒偏更老，可爱莫如冬。不恨乘驹隙，犹愁闭烛龙。身如花正午，春入眼偏浓。有喜融霜鬓，何堪借酒容。至尊何处在，流涕献无从。
螺阜苍苍紫翠浮，夕阳倒影映河流。白云半壁峰前暮，黄叶孤村雨后秋。渐听樵歌归谷远，恍闻僧磬出岩幽。昔时行处今成梦，回首令人忆旧游。
北吴原不是东吴，古意如今问有无。击筑馀风劳想像，一时俗尚喜言苏。
隋文方混一，自谓垂无疆。安知房之乔，拱立待其亡。哲人妙观世，俗虑固不长。我知蒲柳衰，宁待遘风霜。奇姿终英发，起骖龙凤翔。巍巍贞观绩，千载配虞唐。二张挟嬖宠，声势各滔天。蛇鼠依城社，自谓终千年。天道恶满盈，五龙忽腾骞。断头谁救汝，猳豚尸道边。击狗不击首，反噬理必然。智勇忽迷方，脱匣授龙泉。区区薛季昶，先事仅能言。留祸启临淄，败谋岂非天。
于穆圣皇，统天御极。阳煦阴肃，坤阖乾辟。乃廿四载，秋仲日吉。皇心有感，涣号大发。惟帝若曰，朕荷洪业。惟尔臣工，予辅予弼。君臣义合，礼恭臣职。古称讽谏，晓人宜识。往有二臣，陈疏过直。朕心颇迕，薄尝示罚。朕兹念之，谅彼诚怛。狂悖虽有，忠爱是泄。矧彼惩创，悔悟必切。蠲除辜愆，俾出缧绁。朕于临下，贤否能别。朕于好恶，顺帝之则。赏善则浮，纪过不越。咨尔臣庶，咸听予说。罄竭臣恭，毋自造孽。体朕至怀，亦罔震慑。惟帝一言，星日昭揭。天地鬼神，咸布在列。德音洋洋，警动六合。臣庶稽首，仰帝明哲。惟帝一心，渊穆莫测。如天之运，如神之默。皇赫斯怒，莫或敢遏。如雷斯迅，如电斯掣。皇心悦豫，怒不留匿。如冰斯泮，如雾斯释。稽首圣皇，天地合德。并育兼容，无终恶嫉。稽首圣皇，并明日月。无远弗烛，无幽弗彻。稽首圣皇，神武不杀。操执乾纲，无敢玩亵。洪恩汪濊，帝泽充洽。君子奋庸，奸宄遏绝。耄倪歌呼，途巷欢惬。遐荒传播，罔不毕达。大猷允升，无有间隔。鸿图永固，无有杌隉。超周迈商，尧禹合辙。彼宋彼唐，孰是方絜。千万年岁，光耀史札。于维上天，万物父母。大君宗子，天所畀付。天能生物，不能遂物。左右斯民，大君之责。生欲有养，终欲有归。不有王者，孰主孰依。维昔文王，泽及枯骨。掩骼埋胔，王政之一。世衰俗降，治不法古。虚文虽存，实政莫睹。流离委顿，掩覆莫施。下食蝼蚁，上食鸢鸱。吾皇圣神，心含大造。惠鲜茕鳏，绥辑饥殍。念厥没者，暴尸弃骸。孰悯孰恻，颠没草莱。阴雨霜月，冤语吟啸。朕主神天，宁不汝悼。天地虽大，或缺其仁。吾皇一念，旋乾转坤。乃召司徒，汝其度地。悉俾瘗埋，汝勿怠事。乃召宗伯，汝其询咨。捡括以行，俾无或遗。相彼王郊，其土埴埴。墓人冢夫，乃经乃画。千夫如云，万锸如雨。劳相踊跃，畚筑具举。屋如堂如，斧如坊如。崇崇连连，郁其冈如。于殇于厉，于士于旅。是凭是藉，是宅是处。焄蒿悽怆，若或有知。枯壤衔恩，冥途结悲。周文则仁，据所目见。善推其为，皇泽丕遍。皇泽丕遍，逮于重泉。矧也吾人，覆冒曷言。至和薰蒸，玄化坱圠。动植蒙休，民不天折。宇宙清肃，罔有害灾。怪妖藏灭，诸福毕来。补天不能，助地不及。百神效灵，左右拱翊。稽首圣皇，寿万千亿。
林郑为文学我家，波澜议论阔无涯。两年不见何时到，望断嶓江八月槎。
清风扫郁蒸，爽气生户牖。客中淡无事，翛然一杯酒。书生拙自料，事业期不朽。少年忝朝迹，蹭蹬今白首。历观千载事，和戎固尝有。定襄伍原间，乃可画地守。神州在何许，东巡已去久。煌煌一统业，谟训其可负。荆楚多剑客，宣润富弩手。孰能用其长，坐使老农亩。讲武幸长杨，劳军临细柳。中兴望圣时，未死得见否。
海国变民俗，君行领专城。千室岂云小，所志在苍生。烈士慕知己，编民归颂声。驱马登古台，览望穷沧溟。山云拂露冕，海月生霞旌。鄙人旧茅屋，桑梓连鸡鸣。溪流九曲水，门掩三山青。异时偶樵牧，此日惭簪缨。因兹送君去，怅望难为情。
西风凉煞水红花。一点灯光透碧纱。轻寒恻恻晚来加。莽天涯。何处衷怀诉与他。
京师出大黄，不许谩商量。贵买还贱卖，才吃便承当。
一曲流泉对草堂，何人与续帐前香。清诗自共秋风老，依旧钟声送夕阳。
平生喜萧散，垂老厌奔走。三年镜湖上，乐事未曾有。晨开一卷书，暮把一卮酒。病除觉身轻，赤脚自蹋藕。乃知造物意，亦未弃衰朽。今夕月殊佳，出门唤邻叟。
雄胜东南越与吴，光华使节暂驰驱。比年郡邑多疲俗，今日朝廷用老儒。固有风声镇媮薄，何妨膏泽慰焦枯。公馀且尽登临兴，严召终难缓走趋。
学诗学礼子已文，种花种竹居不贫。门闾正可务广大，如何一粟容君身。结庵名粟亦何寄，口不尽言知有意。鹍鹏羽翼自垂天，蜩鸴飞鸣有馀地。短长小大争长雄，舒卷不离方寸中。小如一粟大江海，万形宇内宁非同。君如推此充寥廓，回集尘端亦栖托。放言切勿诮蒙庄，伯夷永名仲尼博。更须谈理勿谈空，此道根原由守约。
秋夜事，月里竹亭亭。清籁与谁喧池水，微风遣我下檐楹。圆缺若为情。终南道，累寄笑歌声。丹阙夜凉通马去，黄河天晓照舟横。联辔去还成。
波冷袜尘，雾沉塔影，画里湖山非故。破空楼馆六桥边，漫重寻那时鸥鹭。繁华迅羽，总不是嬉春旧路。夜帘开，又广场灯火，鱼龙掀舞。西陵去，陌上花秾，料共油壁遇。月明联臂踏歌来，正笛中紫云回步。欢场怕顾，待何处清凉闲住。对晴峦，一卧松窗梦午。
安排灯火作鳌头，人乐公来再有秋。转雨作晴谈笑事，他州谁得似吾州。
一更月出海，河汉净无澜。今夜景偏胜，此时犹好看。星躔避光采，山气漾清寒。举酒便邀赏，莫教清漏残。二更月满楼，团圆是今夜。遥看东海头，玉盘荡高下。朱帘挂银钩，栏槛一凭籍。喜有攀桂人，来谈客中话。三更月当天，坐久揽衣起。回思乡国间，清光只如此。香传桂子风，露滴藕花水。对景不盘桓，后夜徒为耳。四更月倾昃，耽玩待平明。谈笑不知久，起看参已横。姮娥速归辙，西顾重行行。光辉如有念，偏照玉关城。五更月西下，云暝四山幽。棹舣袁郎渚，杯停庾亮楼。良宵不易得，一隔动经秋。诗成倍惆怅，谁为商声讴。
九衢尘里一书生，多达逢时拥旆旌。醉里眼开金使字，紫旂风动耀天明。
山中学仙侣，乡来发皆玄。惊我头白来，忽已十七年。民物殊更变，青山独依然。馆我太霞室，酌以松根泉。非君慰幽独，空斋难晏眠。
高梧月未出，暝色疏烟里。雍雍鸣雁来，声在秋塘水。孤灯捲帘坐，寒影对窗几。青空吹微霜，瑟瑟动轻苇。援琴不成音，感别在千里。谁值晨风翰，淮波盼游鲤。
天夺如公亦酷哉，遗民悲慕似婴孩。輤还夹道号啼送，寝祭诸村接续来。野录何年能入史，祠成他日转生哀。溪干旧友多弹泪，半月前书手自回。
泰山有积霤，坤媪乃善藏。何时发灵秘，一脉流膏滂。至仁及物意，后世疑滥觞。螭蟠久懒卧，辟易离电光。丰隆亦豪举，夜半驱阿香。天鼓何处来，大雪惊飘扬。飞星杂雨射，怒雹翻飙狂。倚栏两眼眩，应接俱弗遑。吕梁三十仞，吾闻老蒙庄。行歌不惮险，习坎守故常。峨眉有仙伯，佛迹窥荒唐。濯足弄海月，戏侮相颉颃。堪笑失箸人，气骨何羸尪。醉呼李太白，欲制芙蓉裳。此泉愿为酒，万斛输沧浪。简寂耿我梦，九叠迂我肠。雁荡更诡异，龙湫舞堂堂。何当寄鹏翼，瞬息天一方。仙人笑擘脯，沧海观种桑。人世弹指顷，万古天地长。
博约分明百世师，白头今日拜公祠。疏怀不为溪山放，老志宁同草树衰。喜有青衫随杖履，愧无玄论滥皋比。乘风便上匡庐顶，极目东南见武夷。
平生画虎半成空，岁晚归来好事重。屈指燎黄应不远，金冠章绂看驼峰。
逶迤大江水，凄绝未来时。倦眼空临望，孤怀若有思。浪摇星不动，风劲木何知。迟夜犹相待，如何负素期。
好礼忘耆老，持家历盛衰。谨严终致一，贫富各从宜。晚岁仍闻道，临终竟不疑。外人传一二，犹得载铭诗。
平常心远处，即是最高峰。小辟池三亩，横开室几重。花枝宜古瘦，酒味去甘浓。莫道追随厌，读书老亦慵。
江山契合胶漆凝，君子小人炭与冰。两公投分忽京国，一洗世间桃李色。同心契合真断金，老眼乾坤谁并得。一公海月照木难，一公天马辞尘鞍。青天英爽总高兴，白日坐收千古暝。与人同善真我思，古今四海皆相知。
环塔幽篁里，精庐接乱山。秋随黄叶尽，人共白云闲。古道侵烟点，荒碑渍藓斑。江天供一览，绝顶快跻攀。
江远澄无底，秋深分外寒。太虚元碧净，倒影动清湍。浪雪翻空碎，天蓝落镜看。光摇芦叶冷，声战蓼花乾。画手雕心苦，诗脾觅句难。人间那有许，我欲把渔竿。
奚囊万水又千山，策马高吟入九关。献赋友朋膺泰侣，论交风骨晋、唐间。云开遥指鹏腾翮，雾散先教豹见斑。我有「窥园留草」稿，读君佳句拟除删。
真游六六洞中仙。骑鹤下三天。休道日斜岁暮，行年方是韶华。相逢一笑，此心不动，须待明年。要得安排稳当，除非四十相连。
云开太华插遥空，我是山中采药翁。何日胡尘扫除尽，敷溪道上醉春风。
嫩条阿克苏初移，结实仍当五月时。食椹殊方迁献椹，曰栀尔雅讵为栀。只传乌白原恒有，讶见丹红实出奇。诡异宁同尺以计，硕魁真比寸犹欺。迎眸磊落诚轩意，可口甘芳孰朵颐。鲜进凤围欣远奠，熟颁鹭序沐恩滋。衔残漫拟樱桃诮，解热奚劳甘蔗随。分赐莫将容易看，洸洸曾用济王师。
布袍落落老年华，兴到云山遂作家。淑气暗传堤上柳，晴霞红染洞边花。志存遗世轻贫食，诗偶逢春不惜奢。岁岁未能捐夙习，栽桃放鹤傍溪沙。
晚宿曹山寺，僧房半劫灰。参差惟古柏，潦倒有寒梅。行役经年迈，劳形觉鬓颓。閒情原不减，空忆菊花杯。
结发事君子，所愿永不移。君王况一顾，承恩上玉墀。得奉万年觞，奚止共餔糜。人事有迁改，君心那可知。蛾眉忽见妒，尘镜隐光仪。昔为金屋贮，今作玉阶悲。秋风掩团扇，明月鉴重帷。促织鸣四壁，珠帘骨网丝。深宫多乐事，妾自断肠时。去矣勿复道，时哉待来兹。安得黄金百，重买长卿词。君恩谅可续，慰妾长相思。
唤妇推窗索锦笺，山翁要赋弄璋篇。一年江上春将暮，三日人间月又圆。母舅故家应有持，郎官馀庆岂无传。不妨小小为汤饼，紫竹林边风月天。
看山早已隘方州，放眼关河屐齿收。万灶貔貅前出塞，一篇鹦鹉独登楼。笑搀吴语供宾戏，浇醒秦灰饷鬼愁。莫更辽阳春色误，乱红高柳拍天浮。
大道惟率性，至人无饰说。圣门贵皓皓，行谊常高洁。世纲久沦亡，邈矣愧前哲。回首长安道，朔风苦栗烈。慇勤欲有赠，衔杯气已结。
残生无似辱甄收，正作儒官已过优。只有望云朝夕念，恩波傥得下炎洲。
九锡潘文已近裁，山阳下殿诏书哀。孤臣箧有曹瞒传，永夜残灯掩泪开。
大浆陟降几千层，积雪朝来错去程。溜石琼花新琢就，平田玉镜恰尘成。不嫌冻气侵肌慄，最爱清姿照胆明。聊把杖头敲击处，那忘疲苶旅中情。
悲九秋之为节。物凋悴而无荣。岭颓鲜而殒绿。木倾柯而落英。履代谢以惆怅。睹摇落而兴情。信皋壤而感人。乐未毕而哀生。秋夜清兮何秋夕之转长。夜悠悠而难极。月皦皦而停光。播商气以清温。扇高风以革凉。水激波以成涟。露凝结而为霜。凡有生而必凋。情何感而不伤。苟灵符之未虚。孰兹恋之可忘。何天悬之难释。思假畅之冥方。拂尘衿于玄风。散近滞于老庄。揽逍遥之宏维。总齐物之大纲。同天地于一指。等太山于毫芒。万虑一时顿渫。情累豁焉都忘。物我泯然而同体。岂复寿夭于彭殇。
薄宦羁尘事，劳生困夏畦。偶来游日观，更喜蹑云梯。便拟纫兰佩，相招隐竹溪。回看广津路，欲问转多迷。
蒌蒿鲜滑胜鸡苏，满尺河豚玉作肤。漫说江乡美庖传，几曾风味似莼鲈。
南海端为四海魁，扶胥绝境信奇哉。日从若木梢头转，潮到占城国里回。最爱五更红浪沸，忽吹万里紫霞开。天公管领诗人眼，银汉星槎借一来。
凯之曾说越中行，塔级亲登眼始惊。画合千山翠浓淡，枝分万水练纵横。树头低压昏烟重，鹤背斜拖夕照明。疑是丹成生羽翼，泠然云表御风清。
青天有右目，昏明不常开。常时翳云气，古鉴生莓苔。秋夜特清彻，乃顾渐西回。灵兔不捣药，是夜无纤埃。与君玩流景，置酒临层台。单衣湿白露，鸣雁方南来。以言欢未终，雁声一何哀。
恨个侬无赖，娇卖眼、春心偷掷。苍苔落花，一双先印下。月样春迹。闻气不知名，似仙树御香，水边韩国。罗襦襟解闻香泽，雌蝶雄蜂，东城南陌。何人轻怜痛惜。窥宋玉邻墙，巫山宁隔。寻寻觅觅。又暮云凝碧。良夜千金，繁华一息。楚宫盼睐留客。爱长袖风流，钟情何极。唱道是、凤帏深处附素足。颤袅周旋恶。怜伊尽倾侧。叫檀郎枉春夕。恐佳期别后青天样，何由再得。
夏郊绿已遍，山斋昼自迟。云物忽分散，馀碧暮逶迤。寒暑送万古，荣枯各一时。世纷幸莫及，我麈得常持。
半亩青岗几树花，思贤亭畔醉流霞。中原赍恨成千古，南粤论诗起一家。灵均铗，信国槎。翁山抛却旧袈裟。至今浪涌孤臣泪，燕子崖前北斗斜。
当年传种非东陵，蒲萄石榴来与并。碧壶深贮白沆瀣，霜刃冻割黄水晶。豪家宴客侯鲭列，浊酒鲸吞嫌内热。此时专席荐冰盆，分与风前满襟雪。
与君有前期，共为名山乐。十宿太上家，百骸失尘缚。夜半瞻星辰，离离半空阁。香氲结盖网，华灯焕朱琧。金钟击清霜，远响答玄壑。太霞无别境，洞章自酬酢。君虽潜贱贫，志意在寥廓。暂为处群鸡，曾是横空鹤。一别几何时，又见圆蟾落。长须俄及门，金石重然诺。手写黄庭经，寄我辟邪恶。我方闭空屋，隐几效南郭。为君兴一读，玉液泻河洛。何当结长游，相伴趋恬寞。
旧隐横山下，林塘数亩宽。地卑车马寂，江近水云寒。勋业羞铜镜，心期拂钓竿。欲归归未得，歌罢不成欢。
渔舟曲折只穿花，溪上人多种树家。风土更饶南北估，荔支龙眼致豪华。
动息汗流珠，无风可涤除。炎威狱下吏，生意鼎中鱼。席地抔冰水，扃门谢客车。因思游宦者，曾未忆家居。
霜花铺岸浓如雪。田间水浅冰初结。林密乱鸦啼。山深雁过稀。风恬湖似镜。冷浸楼台影。梅不怕隆寒。疏葩正耐看。
天阔海波平，飞空一镜明。乌栖烟树冷，蟾浴石潭清。素魄流金液，孀娥舞玉京。周旋云鬓乱，缥缈羽衣轻。短世人空老，长生药未成。桂林秋万顷，茅屋夜三更。芳砌铺冰雪，疏帘飏水晶。穿窗微弄色，当户寂无声。屡动袁宏兴，狂呼庾亮名。神光亿万丈，照我七尺形。我喜不能寐，起坐尘梦醒。凉飙吹华发，霜髦被长缨。登高发清啸，万壑虚泠泠。长天净如洗，满座人皆惊。清虚异人境，萧爽真蓬瀛。胡为生尘土，汨没劳经营。安得齐云梯，独步游黄庭。琼楼恣观览，呼吸瑶华精。吟咏玩佳景，千秋遗世情。
云衣垂玉蕊，荷泪滴珠丛。流萤助幽寂，鸣蝉生晚风。孤心合浦叶，远调峄阳桐。百感依凉至，烦暑未须攻。
前冈后陇尽纡馀，岚影烟光半有无。山脚断边开古刹，五台分布似连珠。
薛县高台已半倾，碧波遗甃自盈盈。池蛙不辨兴亡意，犹学当年鼓吹声。
蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无著处，渐冷香、风露成霏。绣茵展，怕空阶惊坠，化作萤飞。三十六宫愁重，问谁持金锸，和月都移。掣锁西厢，清尊素手重携。秋来鬓华多少，任乌纱醉压花低。正摇落，叹淹留、客又未归。
空庭残雨伴风休，芳树阴阴晚雀留。无限好枝堪敛翼，不知何事更啁啾。
杨柳飘飘春思长，绿桥流水绕宫墙。碧云望断空回首，一半栏干无夕阳。
与吾同祖砚北者，仁愿如兄壮岁亡。从此与谁谈古处？马婆巷外立斜阳。
中原耆旧久彫零，赖有夫君尚典刑。持节有心吞朔骑，请缨无路报朝廷。壮图落落嗟难合，末俗纷纷笑独醒。坐蜕已超尘世去，空馀遗像在丹青。
烧来红泪尽辞银，花拥舒郎别院春。国虽家雠都未了，可能还较绝缨人。
胜境森森古木齐，孤禽曾借一枝栖。重来何处寻知己，不是湄溪即印溪。怡园不到已三年，郁郁常劳梦寐牵。今日重来因话旧，不知清泪堕樽前。
向晚乘清兴，归桡傍水濆。波澄千岫翠，鸳梦半溪云。暮霭烟中暝，残钟花外闻。偶停青雀舫，来访白鸥群。芳渚多幽趣，虚襟扫俗氛。碧潭摩树影，明镜净霞文。载酒过前浦，吟诗对夕曛。舸还萍叶静，棹转水光分。冷露菰将绿，微风兰芷芬。更看宵景好，新月起高雯。
自识夫子面，便获夫子心。夫子一启颜，义重千黄金。平原孟尝骨已土，始有夫子堪知音。忽然夫子不语，带席帽，骑驴去。余对醁醽不能斟，君且来，余之瞻望心悠哉。零雨其濛愁不散，闲花寂寂斑阶苔。不如对此景，含笑倾金罍。莫问四肢畅，暂取眉头开。弦琴待夫子，夫子来不来。
衔泪出伤门。寿阳去。必还当几载。
白帝城高鼓角罢，巫娥庙冷云雨空。只知楚塞明双眼，不觉神游尺素中。
五等遵彝典，三江迓羽旌。雄藩初受命，之子远于征。朱绶王人节，桓圭圣主情。草虚东观席，星入豫章城。瀑布悬珠缀，炉峰削玉成。榻应留孺子，柳或访先生。授简非梁苑，摛词妙汉京。挥毫从点染，拥彗有逢迎。久客怜同调，衔恩复此行。探奇思藻丽，惜别气峥嵘。白社蘋俱散，青樽手自倾。嗟余留滞者，把袂意偏盈。
浮名那足恋，风雨问归途。客泪三年尽，乡心一雁徂。衣将裁薜荔，帆欲挂蘼芜。明镜刀头夜，霜华鬓有无。
去年京国忆同游，君已分符我一丘。声价翕然腾碧汉，别离可奈值清秋。昼閒花影帘常寂，月落琴声院更幽。竹马儿童频问讯，故园松菊莫淹留。
坡远花全白，霜轻实便黄。杵头麸退墨，硙齿雪流香。玉叶翻盘薄，银丝出漏长。元宵贮膏火，蒸墨笑南乡。
山中无一事，清赏故相珍。剥笋露苍玉，研茶飞翠尘。时敲繁吹息，酒酿百花醇。白发谁宾主，高歌尽醉人。
老尽窗前桂，三秋过二分。蛩哀半庭月，雁冷一天云。静极通诗境，机疏远世群。写怀因有作，寄似鲍参军。
夙志壮山河，皇舆万象罗。露华融旭日，海气羃虹螺。树锁村烟密，花迎鸟语和。农桑通岛屿，樵牧唱岩阿。怅别三秋远，愁吟一字多。殷勤前路去，消息竟如何。
昌歜佳辰风自南，黄梅酿出雨鬖鬖。绮琴绣段能分似，报不如仪独不惭。
投石沧浪竟不浮，云林自合早归休。渔舟点点前江去，载尽斜阳不载愁。
幸极多生变，恩深不到家。宁归掖庭狱，得祸后宫斜。鬼火消寒雨，魂香散落花。犹胜莫皋妇，青冢乱胡沙。主家门第尽，僧寺树林荒。色相真成幻，豪华未可常。法轮回现灭，劫火变炎凉。却笑浮生众，犹因佛老忙。东风吹野草，春意忽依依。烧迹绿初满，樵痕青尚微。雨肥惊发遍，霜重较添稀。为尔增惆怅，飞香欲上衣。
朝野皇皇意独閒，依然草树八公山。谁知秦晋兴亡事，祗在先生一著间。
两向关头驻短稿，寒篷宁比拥旌旄。荷君不谴讥津吏，更把兼金贲小舠。
自有仙才自不知，十年长梦采华芝。秋风动地黄云暮，归去嵩阳寻旧师。
卧游因病久盘桓，曾记名山万里看。雪后驱车过汝水，月中摇艇入新安。昔年白雁思传札，此日铜龙阻握兰。尊酒何因携二妙，清光知在玉堂寒。
晚来一极目，江上起寒烟。远水无边白，孤舟直上天。
溪山堂上有约束，要待春日同暄妍。小梅恃爱犯颜色，独洗粉面当老拳。
东郊驿树连理枝，西庙丛篁十丈围。堪将轻素命人画，赍为方物归京师。公署石楠圆似盖，画楼北面当厅桧。桐溪怪石胜太湖，贱如泥土无人爱。天生弥材地且卑，空山老朽人不知。人不知，睦州右史作歌词。
偶逢携酒便与饮，竟别我为何等人。兔月龙团不当惜，长卿消渴肺生尘。
昔闻九仙灵，今登九仙地。袅袅一炉香，寥寥千载事。
神为骖騑气为车，秋云扶疏春风腴。汤饼睡起茗椀须，意往独与奚奴俱。奴低头笑公，放懒不著书。
彼美黄金花，为我绕池游。十月无清霜，尚作重阳秋。胡广潭何为，陶潜篱何求。人物偶相值，终古评不休。兴惬景勿违，语到气自遒。小摘问颓龄，记取南山幽。
细泉深处落，夜久渐闻声。独起出门听，欲寻当涧行。还疑隔林远，复畏有风生。月下长来此，无人亦到明。
当时避地乾坤窄，此地安家日月长。草色几经坛杏改，浪花犹带洞庭香。
将进酒，君莫辞。何以侑之虎拨思。荐嘉肴，陈雅诗。群桀既剪江无螭。时迈其德隆天基。
狼烟不举羽书稀，幕府相从日打围。最忆定军山下路，乱飘红叶满戎衣。
昔出喜还家，今还独伤意。入室掩无光，衔哀写虚位。悽悽动幽幔，寂寂惊寒吹。幼女复何知，时来庭下戏。咨嗟日复老，错莫身如寄。家人劝我餐，对案空垂泪。
缧绁戎庭恨有馀，蚕知君意复何如？一介耻无苏子节，数回羞寄李陵书。
沧海蓬莱手可招，雪深环佩响琼瑶。山翁倚杖溪头立，野水春来急似潮。
明光起草五云边，犹忆同参雪窦禅。花雨石床听说法，竹林茶鼎爱谈玄。拂衣未许还庐社，飞梦时能堕辋川。借问玉皇香案吏，何如兜率鍊形仙。
鹤袖貂鞋巾闪鸦，吹箫打鼓趁年华。行春以东峥水北，不妨欢乐早还家。
东南水陆会真州，河朔风云拱上游。潮落瓜洲远渡出，天连扬子大江流。迎銮镇古名犹在，解剑桥荒事已休。多少繁华成俯仰，万家烟火不胜秋。闻道真州景物多，晚秋时节偶来过。蒹葭暮雨连沧海，杨柳西风落漕河。晓岸帆樯南客舫，夜船灯火北人歌。寓居候馆情无限，一寸丹心奈尔何。大江分派入仪真，杨柳人家夹去津。舟楫东南来贡赋，衣冠西北会星辰。云通赤岸天多雨，境接沧溟地不尘。欲问东园无故老，苦吟搔首向风频。
晚渡呼舟疾，寒日正苍茫。西兴浦口云树，真个是吾乡。闻蜗庐好在，小圃犹存松菊，三径未全荒。收拾桑榆景，蓑笠换金章。珥金貂，拥珠履，在岩廊。回头万事何有，一枕梦黄粮。十载人间忧患，赢得萧萧华发，清镜照星霜。醉倒休扶我，身世永相忘。
江色明吴甸，山香落楚梅。
宿帆震泽口，晓渡松江濆。棹发鱼龙气，舟冲鸿雁群。寒潮顿觉满，暗浦稍将分。气出海生日，光清湖起云。水乡尽天卫，叹息为吴君。谋士伏剑死，至今悲所闻。
欲学无为道，来居小有天。精神消物怪，采色变风烟。恬憺知天德，虚无象帝先。高风何特达，古迹尚流传。地涉鸿荒表，山开混沌前。谷幽疑鬼聚，峰巧类人镌。叠起三重阁，分流百道泉。岩穿留虎迹，石冷逗蛟涎。放浪曾无日，遨游未有年。古经披览罢，毛骨为醒然。
滚滚涛声铁锁开，红梅岭畔筑高台。烟花三月扬州路，谁向平山话劫灰？
把袂看春早，天涯几故知。离歌初断处，迁客欲行时。帆度三江尽，云飞五岭迟。炎方殊物色，秋水澹心期。正气惊山鬼，威名伏岛夷。瘴烟聊复酒，海月尚堪诗。地远身仍健，官清俗可移。罗浮春万里，还望早梅枝。
粉署煌煌闪幼霞，道山宫阙宰衡家。碧梧每集朝阳凤，瑞露长滋夜合花。风里槐音闻奏乐，秋来星彩验乘槎。十洲多是神仙宅，谁识溪真尚浣纱？
古人不可见，古物亦无几。今朝双眼明，乃识汉时洗。规模简而质，彷佛古君子。年深土销蚀，薄处仅如纸。篆名可意逆，依稀辨双鲤。传宝今几代，是阅人多矣。我生颇好古，摩挲不能已。悠然起遐思，俗物一何鄙。
凛凛千军笔，堂堂一面威。荆流春浪涌，峡树莫云飞。素壁琴犹在，中桥鹤不归。剑亭遗迹古，丰石照山辉。倾盖岁年晚，相知江海深。春天思北树，夜雨话西林。五岭生前梦，中原地下心。英雄凋落尽，慷慨一沾襟。
一世危肠赋悯征，江城梦断到边城。晚风不送采莲曲，落日唯闻喝马声。长似竹枝愁远客，重于陇水恼无情。爰求乐录十三解，贺老当今最得名。
二月春华满凤城，万家杨柳共愁生。烽高紫塞愁都护，诏下甘泉议北征。昨日羁縻胡市马，西风萧瑟汉臣缨。琼衣玉札殊恩泽，早把勋劳荅圣明。蓟门芳草满长衢，是处黄金不可无。西入羽书三辅急，北方龙气七陵孤。天王按剑思临塞，大将观兵岂备胡。报主忧时今更切，敢将心事问江湖。闻道元戎出帝畿，即看远道耀军威。汉金百万朝通使，胡骑三千夜解围。塞上烽烟何日定，山中麋鹿计全非。由来天意高难问，徒自燕云滞客衣。
数点青来海上山，山根断处水漫漫。为无南雪地偏暖，才有北风天便寒。生理尽归蛮贾去，宦游直作瘴乡看。尘迷钜野家何在，纵有云梯见亦难。
春生潇湘水，风鸣涧谷泉。过雨花漠漠，弄晴絮翩翩。名园上朱阁，观后复观前。借问昔居人，岑绝无炊烟。人生须富贵，河水清且涟。百年共如此，安用涕潺湲。蒋侯真好事，杖屦喜接连。车载溪中骨，推排若差肩。厌看孔壬面，丑石反成妍。感君劝我醉，吾亦无间然。乱我朱碧眼，空花坠便翾。行动须人扶，那能金石坚。爱君雷氏琴，汤汤发朱弦。但恨赏音人，大半随逝川。平生有诗罪，如痼不可痊。今当痛自改，三衅复三湔。
浮萍满载江湖兴，翠柏长闻金石音。丈室寥寥尘外事，相看真不异山林。
国老辞机密，阉儿叩绪馀。殷勤传一诀，莫遣上观书。
雨凉陟驼巘，转历九十折。短竹亦自阴，小家亦自洁。寻草补断蹊，行人以旱说。农哭眼睛落，天懒霹雳歇。斯民谓天懒，对此予心热。凭高览清旷，一峰一气结。峰下桔槔人，踏水脚如血。短短赤赤秧，专供毒蝗舌。太息重凝眸，青青天骨出。
瘦得黄花能小。一帘香杳。东篱云冷正愁予，犹幸是、西风少。叶下亭皋渺渺。秋何为者。无钱持蟹对黄花，又孤负、重阳也。
蜂蚁竟喧杂，营营胡为生。兰苕媚景光，靡靡安足荣。若人达至理，冲然弥自贞。汎览頫仰间，端居念虑清。终然得所适，放歌南山行。南山佳游遨，亦足畅幽情。凉风吹衣裳，流泉濯冠缨。乐哉忘岁年，焉知外物婴。
盈盈红粉露房秋。转船头。避来舟。约略年初，十五最风流。摘得荷花低障面，才强笑，又佯羞。江南临水尽朱楼。欲归休。此间留。笑指岳莲，十丈是吾州。欲引江船来入渭，云树隔，使人愁。
凉风生海国，万树动秋声。野阔星华地，潮平月上城。穷通知有命，贫贱恐无名。且学欧阳子，携书就短檠。
浮蓱依水，寄生附林。托根清流，委积重阴。愿树之茂，乐川之深。太阳移宿，葵藿倾心。至诚苟着，虽微难禁。况与夫子，利齐断金。敢敷中怀，贡之所钦。
危途九折浩无津，晚幸收身作散人。俸禄既空忧患少，酒殽虽薄笑歌频。多添布褐方知老，净扫茆衡不觉贫。南陌东阡元在望，柴车懒驾动经旬。
羊肠汝尚行不得，而况汝兄脚无力。何曾知有陟冈诗，声声叫兄不容释。四达之逵如掌平，井廪危道慎无行。禽鸟微类犹有情，鼻亭公岂不爱兄。
夜入楚家烟，烟中人未眠。望来淮岸尽，坐到酒楼前。灯影半临水，筝声多在船。乘流向东去，别此易经年。
八极周流皆我神，世间争爱梦中春。凭君莫向痴人说，谁信无身是有身。
曾向孤山占早春，肯同桃李媚时人。暗香疏影黄昏月，应共禅心不涴尘。
隽才名翰苑，雅望重贤关。照眼玉壶冰鉴，性度自安安。曾向湖南问讯，咫尺龙门迢递，万里使车还。寻仙游五岳，分我玉柈丹。望钟陵，春草碧，杏花残。几度寄书无雁，彩笔画堂闲。追忆舟樯北上，怅望林丘高卧，祇恐旧盟寒。那知开口笑，今日共蓬山。
娈彼闺房秀，泠然玉雪容。月箫难择对，石窌侈疏封。涵泳诗书习，扶持扇枕供。三荆方擢秀，云壑卧双松。
胜会嗟无几，同心苦易离。花前不酩酊，别后徒凄其。山鸟调新语，风杨舞弱枝。徘徊春渚上，落景怆分歧。
橘颂精灵杂远游，如君信是古诗流。吴门肯问鲈鱼鲙，东武当营燕子楼。有底挥毫挟风雨，定知贮腹尽阳秋。即看珥笔鸳鸾右，莫漫江城诧狎鸥。
廿载尊师拥彗勤，翩翩子弟总能文。谢庭兰玉三春秀，马帐笙歌五夜闻。代有才人通六籍，家传笔阵扫千军。祗今海外论风雅，先数高门纪与群。
落落谁同调。莽风尘、花天萍海，尽容潦倒。放眼大千皆傀儡，中散牙琴已渺。幸君子、素心相照。宝马雕轮招俊侣，访山阴、烟水寻安道。欣把袂，拾欢笑。名儒名将称双妙。更缠绵、风流何逊，神仙黄劭。金石交情松竹契，此会几生修到。奈斜日、催人太早。甫证良缘容易别，竟匆匆、归去如征鸟。知己感，耿怀抱。
江边疏竹带寒沙，客里开樽感岁华。诗酒故人同海内，风尘诸弟隔天涯。乡心迢递频看月，秋夜分明数到家。几处吹笳戎马后，不闻商女弄琵琶。
早入八元数，尝承三接恩。飞鸣天上路，镇压海西门。清望寰中许，高情物外存。时来诚不让，归去每形言。洛下思招隐，江干压作藩。按经修道具，依样买山村。开凿随人化，幽阴为律暄。远移难得树，立变旧荒园。绝塞通潜径，平泉占上原。烟霞遥在想，簿领益为繁。丹禁虚东閤，苍生望北辕。徒令双白鹤，五里自翩翻。
洪波奔放不停尘，万劫茫茫寄此身。毕竟无人会休去，满堂栝木不能春。
香粥分雏闹膝前，儿时风味渺如烟。老夫奉佛焚香了，自忏平头六十年。粥饭家风孰识侬，多生禅味尚沉醲。迷离烟水藏幽梦，魂返南屏夜半钟。
风露凄清入敝裘，月明偏照五更头。无衣毕竟干谁事，彻夜寒螀叫不休。
何处温泉火井，谁家熊席狐裘。堂燕几番炎热，冰蚕一茧绸缪。
秋气丽华月，月华丽层穹。馀辉稍熠爚，流影渐曈昽。临水写珠缀，萦花映绮栊。兰林团坠露，桂树郁回风。佳人在何许，咫尺限西东。殷勤离绪阔，寂寥欢宴空。陆生北堂上，谢客南楼中。音息一以缅，思心安可穷。星汉屡淹薄，展转夜难终。可惜芳菲节，羁处怨飞蓬。
道林俗之表，慧远庐之阿。买山即高世，乘杯且渡河。法雨时时落，香云片片多。若为将羽化，来济在尘罗。
黄金逐手快意尽，昨日破产今朝贫。丈夫何事空啸傲，不如烧却头上巾。
彩凤衔书出九重，圣恩如海遍寰中。江山清昼风烟散，天地回春草木同。二月迅雷惊蛰腐，一时膏雨起疲癊。臣民欢忭将何补，万岁千秋祝华嵩。
松林下，道士家。山门野水养蛤蟆。一坡芳草浓于绣，绿叶黄英紫白花。
珠幡绛节晓霞中，汉武清斋待少翁。不向人间恋春色，桃花自满紫阳宫。
闲地从莎藓，谁人爱此心。琴棋怀客远，风雪闭门深。枕外江滩响，窗西树石阴。他年衡岳寺，为我一相寻。
吴侯奕奕天分高，历记万卷无差毫。青云垂上忽归去，年来益收湖海豪。志同三闾时则异，玩此芳物亭之皋。视彼憔悴亦何苦，鼻间栩栩忘郁陶。诗文满轴寄海峤，灵均细论无乃劳。与君齐年况同袍，祇今衡门没蓬蒿。有芳可玩便自适，草间野卉时一遭。蓠芷辛夷兰杜若，未暇一一追离骚。
宁教断舌继常山，肯掩须眉向逆蛮。万里剧怜埋义骨，九原何处迓忠颜。锦江月冷悲鹃泣，华表风清待鹤还。秋草斜阳无限恨，端凭史笔写臣艰。
壶公簪绂数如沙，三世青云在一家。
秋风何太急，吹落半庭槐。野草自添绿，芙蓉未肯开。弟兄一日酒，勋业百年灰。此意谁人解，相酬到几回。
振衣千仞笑云低，扪历星辰履剑梯。度坂正须三尺箠，入关应笑一丸泥。神君祭重祠青马，墨客才工颂碧鸡。万里遨头端不负，花开缓醉玉东西。
菜市喧时窗透明，饼师叫后药煎成。閒居日出都无事，惟有开门扫地声。
秋城黄叶下，闻笛泪沾衣。乍雨千峰出，残阳一鸟归。客贫知己少，乡远去人稀。何事荆南道，逢君始可依。
抱疾不安枕，且为枯旱忧。俄然垂豹雾，莫是捲龙湫。烈焰全收暑，新凉正得秋。客谁讥褦襶，吾欲咏瓯窭。机杼松台邃，琴书竹户幽。西田宜早穫，却共虎溪游。
镇日端居苦索思，遗容相对寂无辞。算来汝亦多情甚，我在尘红那得知？
炎暑惟兹夏，三旬将欲移。芳树射明灭，青云静逶迤。晴光迟夕照，风鸟会清思。慷慨伤神寂，泉林慰渴饥。
离城才一舍，已得近樵渔。秀石云松路，荒篱水竹居。阳坡收早粟，烧地长新蔬。便好为兹隐，吾生不愿馀。
一别秦城远世氛，青山为伴鹤为群。承恩不记阿房日，采药长穿华岳云。溪叶青纫新佩子，山花红似旧罗裙。仙源恨隔渔樵路，谁在谁亡总不闻。
艳喜逃禅已有年，深观宿命债应填。生能并世无他责，为托文章告后贤。
官池无数拥红妆，日日全家坐晚凉。官职已抛无梦去，尚疑身绕一池香。
更无人吏在门前，不似居官似学仙。药气暗侵朝服上，花阴晚到簿书边。玉琴闲把看山坐，筒簟长铺与客眠。时见街中骑瘦马，低头只是为诗篇。
趋途暝雨巳忽霁，入寺晚饭鸟将栖。仲夏稻苗特袅袅，黄昏松桂何凄凄。流年远村换物色，旷野青天悲鼓鼙。峨峨百丈屹在眼，策马欲攀交虎蹄。
岁月有环周，穷腊忽受谢。眷眷山水心，幸此朱墨暇。招呼得良友，邂逅成夙驾。深寻故辙迹，喜见新结架。永怀拾遗公，藏器此待价。横流诗书泽，下及杨李霸。炎神抚兴运，制作流大化。石室万卷藏，纶言九天下。规模未云远，荒茀良可诧。自非贤邑宰，谁复此精舍。会当求敕赐，毕愿老耕稼。更与尽心期，临流抗风榭。
才开禁鼓已闻钟，内殿深严隔九重。昨日圣躬亲次第，早时贤俊尽登庸。蓝袍新睹朝仪盛，黄榜初颁御墨浓。引领班行催入贺，佩声迢递下鳌峰。
阁拥慈云傍阙开，双林如此足徘徊。似缘把臂人曾入，岂为攒眉客不来。发愿同游依净土，登高作赋借雄才。河山并引中原目，谁羡秋风戏马台。
牡丹奇擅洛都春，百卉千花浪纠纷。国色鲜明舒嫩脸，仙冠重叠剪红云。竞驰经品供天赏，旋立佳名竦众闻。园吏遮藏恐凋落，直攲青盖过残曛。
石阙口中悲不语，笙炙眼儿空热。三尊佛儿，四座莲台，这位怪侬多设。去心莲子谁知苦，冲阵马蹄痕流血。乱头发、只消不理，理时休结。没有笔儿怎撇。笑雀见笼糠，空生欢悦。桃核鸳鸯，那个敲开，空把两仁磨折。大刀底事误佳期，谎破镜、天边残月。你何苦，寸寸竹儿生节。
白云今晨乱碧流，秃鹙风赶逐天鹅。抢帆额仄谁家舸，逆浪争先尔谓何。
数年乐此宦池城，每爱湖光分外清。远浦落霞秋水阔，乱山斜日碧云横。牧吹牛背归林晚，渔唱舟中对月明。同览翠微重吊古，谩将诗酒逐交情。池阳胜迹翠微峰，今古才人咏不穷。僧寺宛如仙仗里，人家俨若画图中。迎风杨柳依依绿，带雨桃花淡淡红。沉醉不知归去晚，匆匆回首月升东。
我家伯父德馀辉，吾弟风标具体微。七叶欣闻五争奋，四人先喜一雄飞。忍贫老尚甘箪食，教子今方擢省闱。他日双椿临六桂，麻衣俱换绿衣归。
记得高堂别，俄惊信息稀。梦随青草极，目断白云飞。晚色应催鬓，新愁欲满衣。庭闱有难弟，非是莫忘归。
皇之车兮，仆夫驰之。皇之舆兮，仆夫乘之。沉沉广宇兮，燕雀安之。晨羞夕膳，谁其视之。亲不我思兮，我宁不悲。皑皑繁霜，儿则履之。父兮母兮，儿知儿非。
云卧竟不起，少微空陨光。唯应孔北海，为立郑公乡。旧馆苔藓合，幽斋松菊荒。空馀书带草，日日上阶长。
三山海色送扶光，宴坐天中羽景堂。新奏琅璈千岁曲，频行玉醴九霞觞。紫微郎贵曾飞盖，太极卿尊已佩珰。方朔从来非汉吏，朱明元是列仙乡。
姮娥天上，恰晚妆添罢，更临瑶阙。四十七年才又见，闰了中秋佳节。再泻金波，重悬晶饼，分外铺晴雪。广寒宫殿，依然翠锁齐掣。可惜耿耿孤光，萧萧夜景，纵好成虚设。赢得冰轮圆两度，多照一番华发。万里乡愁，五更寒信，幽恨凭谁说。停杯南望，山中丛桂应发。
鸡鸣丑，一声唤起庵中叟。披衣蹈月听松风，人间万事慵开口。平旦寅，叠叠湖山触目真。个中更拟论玄妙，七十二峰应笑人。日出卯，参禅切忌生机巧。近来衲子学虚头，未曾吃饭先言饱。食时辰，粥饭精粗养病身。落苏苦荬今年少，谁念庵中瘦损人。禺中巳，樵夫来说人间事。六月江头兵未休，尽向众生心上起。日南午，瓦炉石铫闲家具。拾薪吹火自煎茶，笑与儿童相尔汝。日昳未，撩起布裙闲扫地。庵舍荒凉无客来，门前黄犬因何吠。晡时申，自笑平生懒是真。白发苍颜陪奉少，听渠欢喜听渠瞋。日入酉，光境前头岂长久。更无佛法可商量，听他衲子交横走。黄昏戌，有口何妨长挂壁。半帘秋色卷西风，一点青灯照茆室。人定亥，住山自有家风在。老来落得放心眠，人生莫被闲名碍。夜半子，纸帐松床睡方美。翻身不觉念劳生，几个不遭心识使。
欲穷千仞冈，请从今日起。千仞多风寒，况复无仰止。便息行游驾，盘桓在斯里。斯里狭且隘，似难容足阯。不容举世诮，即容致衰鄙。甘负举世诮，愿抱湛然理。
自傍西溪隐，蹉跎十载馀。非能轻好爵，聊以爱吾庐。愁有堪呼酒，穷多未著书。时名谁复问，知己意何如。
先晓仆夫催，芙蓉万叠开。露漙花树重，路转烛光回。马足悬崖瘦，猿声带月哀。山深无俗驾，何事客频来。
问途出青郊，践胜得绀园。始登十寻阁，敬礼两足尊。仰观碧玉螺，瑞光发面门。飞霞在指端，甘泉生耳根。屹为江山壮，高揭日月存。念此未云大，法身满乾坤。东望乌牛峰，突起如伏鼋。少休白云亭，远见苍烟村。晴波溢清辉，午树增重昏。方袍无平叔，佳处莫与论。
一池碧水匀秋色。花袅袅、芙蓉初折。聚离情、愁上眉心，遣银禽、暗传消息。无语含情脉脉。载莹莹、露珠欲滴。莫凭阑、风露飘凉，恐翠袖、不胜凉逼。
从昔游山人，留题尽名字。壁昏暮鸦栖，石腻群鸿戏。今人来更多，后观复长喟。吾侪幸闻健，拄笏致爽气。
日行三万犹嫌缓，便到瑶池路亦穷。年老力衰甘处后，任他逐电与追风。万仞崇冈还易上，人间最险是平康。若能步步如初步，历尽羊肠也不妨。城边有路荆榛满，山上无尘虎豹多。健步纵留何可骋，不如随意选陂陁。汝羸我病合相怜，山寺晨钟自在眠。赤汗已乾蹄已薄，长楸无复忆当年。渥洼久已无消息，皮骨虽存志欲灰。旧日骁腾如梦里，莫教错认作龙媒。惠养虽勤非素愿，茭刍苜蓿总堪羞。但能不受黄金络，雪碛荒阡亦自由。幸无伯乐能垂顾，价重何曾老不才。青草渐长溪渐溢，骐驎终欲羡驽骀。却恨当年白马来，骅骝遍地转堪哀。支公久已轻神骏，只合埋头向草莱。不遇子方谁肯赎，虽然出塞不从军。龙鬐凤臆皆黄土，日暮临风哭旧群。锦勒丝缠万骑奔，駪駪狉狉若云屯。何时尽放华山去，丰草长林到处恩。
汉庭延寿丹青名，解使蛾眉休甲兵。之子懒作乃翁画，直向梅花苦用情。笔端不复污脂粉，临成天地无边清。更将此意语君复，岁寒应与孤山盟。
同荐天衢已十龄，就中离合似风萍。秋曹又改郎官绶，炎海新传刺史名。眼底波光涵帝泽，耳边言语间莺声。坡仙遗爱今应在，长忆金盘落月倾。
入门池色静，登阁雨声来。
青青叶底未堪尝，已作商家鼎鼐香。四月江南烟雨阔，安心且待那时黄。
一烬绵山见未能，至今闻说总堪矜。尧庭自合栖巢父，汉室何妨傲子陵。肉食土茅遗割股，蛰蛇风雨愤龙升。君臣义分嗟何及，禁火千山俗尚仍。
人间何处难忘酒。水边石上逢山友。相约老山林。幽居不怕深。浮名心已尽。倾倒都无隐。一盏此时无。交情何以舒。
参差几树瞰长河，树树垂金拂绿波。不是秋来易零落，自缘人世别离多。
子美诗名擅草堂，欲判肥瘦比痴狂。清言岂异古今辙，雅意偏分上下床。浊酒黄花耽夕月，明窗棐几趁秋阳。门前渐乏俗人屦，捕雀张罗正不妨。
循彼南涧，言采其蒲。采之何为，滫瀡是图。彼蒲之良，利用为屦。载缉载紬，如蓺稷黍。我思古人，惟睦之陈。克用是道，甚宜其亲。我行四方，十年于今。母寔有命，余何弗钦。乃筑我居，于越之野。悠悠我思，朝夕于楚。乱离孔怃，山川邈悠。岂不怀归，水无行舟。爰有清泉，在居之侧。既浸既灌，蒲叶嶷嶷。蒲叶嶷嶷，蒲生日多。母氏燕喜，我劳其何。
阳元外家儿，衡也独尔雅。昔同丱角游，今各为老者。蹉跎江海上，䟤跋风尘下。馀生复几时，短发不盈把。久思比园庐，犹将弄杯斝。饥鸿远相呼，积雪遍中野。
栾车寓马列墙东，突不能黔亦报功。自古传衣争媚汝，频年轹釜误而公。三敲会见逢嵩岳，一膊终须送有穷。从此不须忧有髻，醉扶六女酒颜红。
月印长江，风号万籁。随流入流，无在不在。百千三昧一毫头，贵价精神贱价卖。
雉尾差参宝扇开，九霞双阙耸蓬莱。霜清法驾黄金殿，云拥仙班紫玉杯。天上剖符初绕电，人间作颂已鸣雷。长生纪箓知多少，瓠子澄清一万回。
突兀双楠树，翘枝照户青。春风吹湑湑，秋雨立亭亭。蚁梦迷符竹，牛涔兀屏篂。但令根本在，有茁媚阶庭。
木杪行人度，篱根稚子嬉。草荒眠鹿疃，风堕挂猿枝。白屋贫如许，青山自不知。林端鸣络纬，能得几絇丝。
妙绝因心匠，华堂此集英。轻尘避绿蚁，密影占香琼。醉有陶彭泽，狂如阮步兵。瓮头篱菊下，弃掷任纵横。
忆昔骑驴犯晓寒，酒旗随处认长竿。灞陵物物皆诗句，不用牵船八节滩。
受命于天已背时，形模骨相岁寒姿。馨香事业清风觉，枯淡生涯皓月知。檐下横窗谁领略，溪边照水自娱嬉。岭南驿使虽相爱，送入京华岂所宜。
二十年前续胜游，西湖歌舞几更秋。乍疑紫气来函谷，恍历星坛到帝丘。路转千盘林壑窈，天邻北斗瑞光浮。忽听哀雁风中断，把酒相看泪不收。
常爱溪湾转竹林，了无尘事碍幽寻。随身剩有红藤杖，作伴依然绿绮琴。孤鹤自梳云外翮，小鸥不改梦中心。如何一片清寒地，装点东篱十万金。
燕川东北孔山西，借车直渡马头溪。农樵引路津不迷，行行引上青云梯。回头不视林木低，谷风冷冷山鸟啼。岩隈泉甘土仍肥，昔人于斯卜幽栖。春深芝朮生新荑，采芝茹朮希夷齐。诸公共游不知疲，长吟吐气如虹蜺。水演石上写此诗，手拭苍藓脚踏泥。冒寒履险不惮辞，勉欲继踵前贤题。
诸生白发守章句，磊落长材自不群。河内已留贤太守，霸陵又起故将军。铁丝箭簇鸣秋月，银错旗竿竖晓云。文采久为当路重，更期马上立奇勋。
五柳先生贫欠酒，不说无花过重九。杜陵野客酒可赊，只恨青蕊成蹉跎。如今风物尤悽恻，绕丛觅蕊无消息。寒螀相吊野水流，病蝶来偎寒日夕。不见金钱将翠羽，惟有悲风吹蔓棘。古人爱汝非无意，志士仁人例憔悴。楚国无人屈子伤，陶杜凄凉唐晋季。此日何日悲更悲，聊嗅青枝记一时。往时好事环辙迹，建业钱塘华尽识。就中内本碧玉杯，欲买黄金惜不得。两都风景今何如，泪堕丛边和露滴。
东南富佳郡，此地复名城。拜策奉温诏，谒帝辞明庭。悠悠出金阙，旆旆摇熊旌。兰风蔼微和，玉露湑以零。征鼙肃郊垒，啸咏闲斋铃。微生等薜萝，托根符馀荣。误遭一笑盼，永怀千古情。千古不足多，喜遇罕所并。白璧勿漫予，按剑徒取憎。逸足思长途，劲翮慕远汉。壮志忽蹉跎，功名失华旦。孤芳不自惜，靡靡同草蔓。饥寒日劬劳，霜雪念衰晏。眇焉尚遐征，遄车指芳甸。故国念离忧，高轩增老恋。会当酬知心，努力加餐饭。微勇或可贾，未和南山粲。
乾坤包万有，纳纳百囊罟。人位乎两间，利与害为禦。一气贯四时，五风偕十雨。神龙以为畜，扰御不予侮。河有背负图，庭无漦流女。义理之不明，人情自疑沮。范围吾职分，往往若违拒。同室操戈鋋，一身隔肺腑。帝王豢龙意，弃置那复取。四灵非不灵，有不得其所。生息之相吹，古今镇如许。古人体天意，万物我其主。虫莫知于龙，拊循如士伍。今何故无人，亦足验胸府。声和凤来仪，心平辔如组。矧伊人中瑞，治乱系嘿语。欲入而闭门，谁出不由户。兹事阙人心，作诗附农圃。
久戍兵残将亦骄，幸时轇轕与民仇。边关撤警久阶厉，甲胄弃残尤误谋。淮浦方期三就绪，王官忍赋四宜休。江城永夜攲寒枕，数尽残更有几筹。
盈檠烛泪滴书台，不信贞心竟作灰。谁信孟郊酸苦语，百年结爱结千回。
黑云半空来，飞雨门前度。但闻啼鸟声，不辨云中树。
华省树飂飂，繁声发中宵。讵非漆园籁，谓是广陵潮。羽葆荡流月，凤吹激商飙。永言托栖息，听此涤烦嚣。
去年同宴小重阳，香雾霏霏橘半黄。楚尾吴头双妙丽，茱枝菊蕊总芬芳。十分满釂白衣酒，两袖浓携燕寝香。回首只今如梦寐，暮云烟浪正微茫。
秋入沧江葭苇白。瑟瑟萧萧，做弄愁声息。万雪千霜须拌得，春光犹隔枝南北。欲唤清尊输酒力。如此人间，何处寻芳迹。空外蝉筝弦渐急，无端勾引闲思忆。
百不如人且罢休，又携书册上孤舟。归欤雅有一黄犊，愧甚向来双白鸥。但得浊醪供燕社，不妨明月老菟裘。研冰自补山人处，莫为区区费庙筹。
二仪清气几曾衰，前辈风流可得追。康乐后身孙处士，一池春草梦回时。
蒹葭一望连天碧。蘼芜消尽伤心色。孤雁正横空。夕阳更又红。烟波多少事。难作归山计。秋泪拍堤寒。浮生共渺漫。
古今如此老，盖世几英豪。草阁三千尺，苍龙五百条。乾坤中独立，冰雪气难骄。欲问平生业，撑天手正高。
头上云俱黑，一片雨浪浪。惨澹隐高树，霏微迷绿杨。冷冷添涧水，点点落危樯。帘捲山流翠，郊虚草自香。静嫌声间竹，醉爱爽凝觞。殿阁罗閒扇，池亭送嫩凉。荷珠圆复碎，兰芷脆还芳。拂埃乱天际，度云喧草堂。乘空曳轻练，向晚洗炎光。幽径荒苔滑，短檐飞鸟忙。湛湛翻萍影，溶溶浸柳塘。无心留石洞，有梦恼襄王。暝色欺明月，高飙透薄裳。入更生阒寂，攲坐讶清商。润气清湘簟，徘徊怯绣床。
春风冠佩共周旋，为爱文章锦绣妍。千里贡输登禹甸，九霄步武仰尧天。家山久羡神仙宅，仕路频夸吏部铨。漫说老来双鬓白，龙鸾赐诰儗归田。
冰绡一幅墨华流，万壑千崖取境幽。奇气斯人归土壤，故交今日重琳璆。寂寥古意回青眼，灌莽秋风感白头。山水有情君未了，定知魂向卷中游。
北风吹雨晚声乾，乱撒真珠满玉盘。常讶云巢惊鹤梦，最宜烟棹理渔竿。僵眠茅屋不知夜，醉著蓑衣尚怕寒。却笑当年韩吏部，独鞭羸马出蓝关。
乌家若下蚁还浮，白玉尊前倒即休。不是春来偏爱酒，应须得酒遣春愁。
南辞采石远，北背乞银深。碛路虽多险，江人不废吟。雕依孤堠立，鸥向迥沙沈。因共边人熟，行行起战心。
锦瑟流尘未忍弹。门前春水燕飞还。高楼罗帕有新寒。故国飘零迷影事，美人清瘦罢朱铅。看花对酒不成欢。
进贤哗玉青云侣，十二阳秋閟城府。飞鸣众里何少多，根垡道旁诚李苦。肃然注仰耋浮图，珍重谁家木居士。袖章陈列有伦叙，终更右移聊改步。贝多小品老耽伽，高屋帽檐持论古。丹青简素写真行，茗酝鲞腒频草具。俸清不足赈贫交，雨潦涉旬鱼跃釜。时书檄尾文昌台，月曳敝裾槐棘府。昔贤浩歌金马门，或亦箪瓢松菊主。空空自笑两端竭，志愿不应惟阿堵。初平兄弟羝眠所，山下逍遥返民亩。大道安知利与荣，唐彬何人高此举。
春昼暖风薰翠幄，暑天凉气沁朱阑。主人肝胆无猜忌，果下游人任整冠。
不见心相许，徒云脚漫勤。摘荷空摘叶，是底采莲人。
梁上有双燕，翩翩雄与雌。衔泥两椽间，一巢生四儿。四儿日夜长，索食声孜孜。青虫不易捕，黄口无饱期。觜爪虽欲敝，心力不知疲。须臾十来往，犹恐巢中饥。辛勤三十日，母瘦雏渐肥。喃喃教言语，一一刷毛衣。一旦羽翼成，引上庭树枝。举翅不回顾，随风四散飞。雌雄空中鸣，声尽呼不归。却入空巢里，啁啾终夜悲。燕燕尔勿悲，尔当返自思。思尔为雏日，高飞背母时。当时父母念，今日尔应知。
几时不见鹿皮翁，回首碧云天自空。记得去秋新月夜，豆花棚下说年丰。
雨过水明霞。潮回岸带沙。叶声寒、飞透窗纱。堪恨西风吹世换，更吹我、落天涯。寂寞古豪华。乌衣日又斜。说兴亡、燕入谁家。惟有南来无数雁，和明月、宿芦花。
不名兼不利，相遇海西濆。白字未干发，清时错爱云。头巾多酒气，竹杖有苔文。久积希颜意，林中又送君。
廊庙忧深病亦深，西风庭木动悲吟。文星一殒嗟何极，哀诏频颁似不禁。三馆尚闻修宋史，八方空复望商霖。平生忠孝封章在，不负先皇策士心。
高高秋月明，北照辽阳城。塞迥光初满，风多晕更生。征人望乡思，战马闻鞞惊。朔风悲边草，胡沙昏虏营。霜疑匣中剑，风惫原上旌。早晚谒金阙，不闻刁斗声。
欲折梅花寄故人，驿无来使草成茵。轻风细雨分寒暖，已是江南数日春。
发与疏梅白，身将寡鹤亲。孤山残雪后，清绝凭栏人。
月照大江流不断，一片好清秋。摇落江关是处愁，兴客且登楼。侧帽参军今已老，那得更风流。玉箫憔悴画桥头，莫问旧扬州。
人生一涉世，波澜渺无穷。凡儿似得计，兀兀自穷能。惟有盛名下，颇招众嫉攻。开关或延敌，政使臧亦凶。古人故不尔，山泉养正蒙。我非阮嗣宗，何时见阿戎。濯濯春月柳，谡谡松下风。似闻未著冠，笔力百夫雄。馀子窘不足，渠乃忌太丰。比从道人游，警悟世谛中。试观名斋意，已见应世工。圣贤在方策，制行固不同。惟有虚己游，万川同一东。此名可书绅，愿言谨厥终。
大辩若讷，大巧若拙。太清点云，千江并月。直为我容庵，故作如是说。
虽然京国满胡尘，江左夷吾尚有人。鱼腹湘累休愤激，伫看三户足亡秦。
隔岸烟冥，涵波月涌，江天漠漠寒来重。最怜无地可藏鸦，五更惊彻南枝梦。远渚低迷，层阴澒洞，霜条奈被严风弄。津头瘦尽总关情，一枝蕴藉春芽动。
旧岁花残今又开，去年人去几曾来。不知明岁花时节，人在天涯回未回。
石洞何年辟，山灵变幻奇。垂岩开异境，裂石见深池。啜茗云生岫，寻诗藓没碑。林泉如有待，回首欲何之。
把酒未成醉，恍然惊暮寒。薄阴含锦树，片雨湿朱阑。霞妥青丝佩，风摇赤玉盘。微芳恐销落，珍重卷帘看。
衔尾车轮鹿鹿催，读书官又出金台。三千宝册非凡品，海雨滇云万里来。渔洋昔日绘成图，名士题诗织锦如。今日秋盦重写此，风流何减禹鸿胪。我亦携书作浪游，春明回首几经秋。长恩不作劳薪叹，万卷先藏对雨楼。
肃肃槐庭午，沉沉玉漏稀。皇恩乐佳节，斗草得珠玑。
白雨跳珠水上鸣，雪花吹浪酒边行。不嗔燕子飞将去，最爱鸬鹚睡不惊。
一段光明亘古今，有无照破脱情尘。当头触著弥天过，退步承当特地新。紫极宫中鸟抱卵，银河浪里兔推轮。是须妙手携来用，百亿分身处处真。
立功在桑梓，不朽此声名。湖海诗盈尺，乾坤气结晶。品高尊北斗，才美孕南菁。学识关天赋，生成骨格清。
三秋风色急寒砧，江上飞云恋故岑。袖拂青乌生顾盻，尊开绿蚁动行吟。金银夜识龙光气，去住时关凤渚心。莫把谭天惊海内，儒门原自重知音。
公馆夜云寂，微凉群树秋。西曹得时彦，华月共淹留。长啸举清觞，志气谁与俦。千龄事虽邈，俯念忽已周。篇翰如云兴，京洛颇优游。诠文不独古，理妙即同流。浅劣见推许，恐为识者尤。空惭文璧赠，日夕不能酬。
马头今日向西行，仆驭欣欣脚力生。白雪波涛离海国，黄金宫阙想京城。墙间笑语群儿集，木末冲飞独鸟惊。从此归程宜倍道，解鞍须到众星明。
醉翁虽已没，遗构在山阿。不比陶潜石，清时乐自多。
寒食登高芳草青，泉声映柳出春亭。心中怀得天然处，坐对沙鸥乐野汀。
群峰倒影碧波澄，清夜无眠槛独凭。赢得湖头人共说，五更楼上有诗镫。
芙蓉开绿水，青松映海棠。新晴沐膏雨，艳色明朝阳。绰约彼姝子，转盼流辉光。被服妖且妍，细浥蔷薇香。下有合欢带，绣作双鸳鸯。上有双同心，结作明月珰。珠环垂两耳，翠凤翘钗梁。琼钩约双袖，提笼学采桑。采桑城南隅，五马停路傍。调笑不一顾，但见桑条长。归来候蚕眠，静坐调笙簧。结发事夫婿，谁羡东家王。
惊沙扑面犬羊腥，坐啸胡床却五兵。未忍焚庐攻腐鼠，要须劈水脍长鲸。收身且护千金璧，琢句尤夸五字城。筑室挂冠真漫耳，麒麟图画有高营。
重阳已过二十日，残菊才存三四枝。对酒插花君勿笑，从来不解入时宜。
佳期谁信此生休，梦断巫山几度秋。瑶草似怜人远去，桃花仍逐水东流。红尘夜月空留枕，紫府春风独倚楼。只恐重来迷处所，洞门深锁碧苔幽。
阅尽人间几海桑，花花世界本无常。何人画得深春梦，粉片白丝零落香。
越海乘桴去，吾思管幼安。学通殷甲子，节见汉衣冠。遁世心无闷，蒐奇力未弹。高名王彦考，薇蕨好同餐。我老真无补，空教侍讲帷。一瓻还秘阁，三礼愧经师。病起凋颜早，书来作答迟。良朋隔瀛海，东望涕涟洏。
四顾湖山转夕晖，水云深处乐忘机。数声欸乃沧浪外，惊起前湾白鹭飞。
雨中楼阁锦模糊，江上游龙近有无。度曲可怜人似玉，挥杯堪叹米如珠。扁舟只合携西子，狂客何心吊左徒。群盗未销横海剑，五丝空佩辟兵符。
清跸朝万㝢，端冕临正阳。青絇黄金繶，衮衣文绣裳。既散华虫采，复流日月光。
银花珠树晓来看，宿醉初醒一倍寒。已似王恭披鹤氅，凭栏仍是玉栏干。
夫人女德冠女伦，馀事亦善弹鸣琴。素手翻成鸾凤曲，曲终弦断不见人。世间谁解觅鸾胶，为公肠断续朱弦。
帝里来朝谒，林泉却忆归。得诗从史阁，扫石向岩扉。云伴离丹阙，猿窥换紫衣。天台寿昌寺，山水有光辉。
闻说幽欢数日痴，人间方信有相思。斜门逼近推敲细，袒服缠绵脱著迟。莫逆丹心才是约，偶关青鸟已非私。断肠声息销魂语，只许檀郎独自知。
小园半亩寄西城，每到春深信有情。花里帘栊晴放燕，柳边楼阁晓闻莺。汉书旧读文犹熟，晋帖初临手尚生。自笑争心忘未尽，閒招邻女对棋枰。
太液冰销春水生，华林气暖暮烟横。忽闻甘澍中宵降，共庆丰年上瑞呈。拂地如丝笼北阙，映花疑雾霭南荣。原田脉起承甘润，自此嘉生永顺成。
大江东去意何如，暂驻旌旗上碧虚。祠庙云霄依太白，山川风物比南徐。料量筋力艰虞际，总揽英才感慨馀。不信乖崖久閒地，吴民遮看老尚书。
日出三竿春雾消，江头蜀客驻兰桡。凭寄狂夫书一纸，家住成都万里桥。
长洲宫中花月辉，彩云夜傍琼楼飞。吴姬娉婷白苧衣，扬兰拂蕙春风归。花筹传觞注红玉，月镜当筵掩明烛。低环按节宫调促，嫣然一转乱心曲。夜长酒多欢未足，惊乌啼向东苑树。星河阑干正当户，明眸皓齿歌白苧。蛾眉婵娟花月妒，含情奉君君莫顾。云中璧月易盈亏，叶底秾华多盛衰。愿为宝阶千岁石，长近君王双履綦。
岁暮征裘返故园，愀然去国亦难论。独寻碧草日三径，谁在红莲夜五门。久分云霄能割席，乍惊褴缕有离尊。即看短发边城去，风雨仇池役梦魂。
勿叹卞和犹抱玉，勿嘲扬雄未丹毂。由来识拔须待时，阨穷不是男儿辱。相逢相别竟匆匆，赖有好诗藏敝簏。居然成诵想英标，杀马无因愧持禄。还家青镜览形容，鞍上岂徒消髀肉。故人要我泛西湖，万顷瀰漫浸天渌。坐中寂寞欠车公，只应冒雪歌黄竹。从今尘榻扫南窗，日俟高车起耕牧。悬知乐事与众分，把盏追论灯下菊。
悲吴江枫黄。怎残春旧梦，犹绕伊旁。苦忆猿啼烟驿，鹤归云乡。欢绪短，离愁长。博山灰、将温旋凉。试起擘蛮笺，灵犀彩凤，珍重慰徐娘。身燕市，心衡湘。尽消磨酒圣，排遣诗狂。漫问华珰。前赠明珠，今量笼水，柳知风桑。补窦家回文诗亡。只烟柳模糊，危楼夕阳图画香。
结庐占城市，初岂卜云吉。谒医并治庖，二事便衰疾。乘除徐自笑，翻觉此计失。经年不见山，无异处暗室。平生痼烟霞，岁晚成俗物。安得百尺楼，屋上高突兀。列岫拥青来，爽气助佔毕。尝试与匠谋，工费猬毛出。俸馀强弩末，家事空囊涩。经营十年馀，高兴竟萧瑟。人生不如意，十事常六七。身今况迟暮，长算屈短日。纵成此段奇，发白何由漆。且学商山翁，弯跧蛰霜橘。
漾湘天、一篙新碧，春寒二月犹重。东风遥带丝丝雨，吹入小楼帘缝。幽鸟弄。渐唤醒花魂，啼破杨枝梦。登临目纵。看拂岸风帆，隔江烟嶂，无语互迎送。凭栏久，勾起閒情万种。良时清赏谁共。天涯芳草无消息，况是风尘澒洞。怀屈宋。写岳色江声，腕底龙蛇动。浮名安用。算适意为佳，榆枋莺舞，翻笑入筱凤。
中郎凤一毛，世上独贤豪。弱冠已银印，出身唯宝刀。还家卿月迥，度陇将星高。幕下多相识，边书醉懒操。
梅子青，梅子黄，菜肥麦熟养蚕忙。山僧过岭看茶老，村女当炉煮酒香。
今朝七月十五，衲僧拄杖起舞。头顶西天，脚踏东土。游历百城，不移寸步。阿呵呵，白云绽处青山露。
春睡。春睡。昨夜东风沈醉。起寻碧玉搔头。笑问萧郎见不。不见。不见。祇在珊瑚枕畔。
六客高风久已无，花间谁对谪仙壶。星躔一夕光芒动，如有仙舟入画图。
短发长眉一衲轻，古榕深屋老閒情。不知岁月归何处，聊共云山乐此生。白昼听潮沧海远，中宵看月草堂清。一千七百无今日，人世犹传宝掌名。
蚤岁相知笔砚同，中年岐路各西东。青云愧我身先达，白首怜君志未终。蕙帐徒悬秋月冷，酒杯应向夜台空。临风无限凄凉思，肠断荒烟落日中。
儒习平生祇自酸，可能学古到商盘。风尘世路知难拗，潢潦词源恐易乾。已愧登瀛联俊彦，那堪上水费嘲弹。饕荣愧乏经时策，安得军中有范韩。
夫子传经日，何人不及门。云从绛帐隔，空此青山尊。源正河汾广，春深桃李繁。谁寻各言志，感遇共酬恩。
独背残阳上小楼，谁家玉笛韵偏幽。一行白雁遥天暮，几点黄花满地秋。惊节序，叹沉浮，秾华如梦水东流。人间所事堪惆怅，莫向横塘问旧游。
天上张公子，殷勤忽枉书。几年怜潦倒，今日遂吹嘘。贡喜惭何暮，冯招恐不虚。吾生真有命，造物合何如。
蠡西寻旧识，有客寓村庄。知我停兰棹，携樽过草堂。坐深时渐暝，醉后晚生凉。酒散看明月，清辉满客裳。
佐县无论禄米微，介休万里独驱驰。承欢正好辞官日，抱道宁须课子时。杖策西樵盟旧社，尊开北海赋新诗。弟兄三四忘形役，海岳优游百岁期。
梅候苦歊蒸，幸得五日霁。凉风驱湿魑，奏功未全济。眷言高山颠，有堂敞西翠。松篁作籁竽，萧飒爽神智。乃偕二三子，挂絺于其地。买酒穿市中，炮鳖腥道器。止取醉饱为，安能谨趋避。袒跣择树依，叫号枕砖睡。郡邑迫东厢，狂来忘逻逮。冉冉日将倾，理邸方即迈。雷雨自西来，初尚杂晴蜺。一言未及终，振瓦落檐外。冲风捎健鹘，寸进得丈退。高景殊卑观，窜鸟在眉际。本言逃炎苛，翻令咏奇致。百事兼熊鱼，往往非著意。
听萧萧、木叶打窗频。门掩画溪滨。拟闲居赋就，荷衣欲换，湘帙休陈。莫怨峨眉谣诼，薄福亦前因。太息平生事，回首酸辛。又见春风得意，数当年题柱，输与何人。指杯中醽醁，一笑且沾唇。疏篱外、冷香萦梦，对黄花、依旧苦吟身。谁相问，少年张绪，零落风尘。
一般虫韵搅谁酸，灰死垆欹共懒残。饶尽人间惆怅事，小萤冲月掠丛寒。绊云偷影玉儿神，楚楚宫钗月到门。祗恨抱香同一死，几多风焰喝娇魂。擘将心事恳来生，首尾伤心凑不成。点点明河寒似水，教人著眼怕分明。织病缲愁未解欢，秋肌不检五更寒。是谁消得无明泪，堕粉零脂湿牡丹。
湖光秋色渺苍寒，一似前时画得看。画里人家浑不觉，夕阳留客倚阑干。
鸿雁飞去稻粱荒，白鸥不飞羽毛伤。天寒日暮黄芦荡，江水渺茫心渺茫。
灶符更，随籥转，腊鼓中分宵半。签声寂、渐住换东风，铁衾初暖。迓春盘岁盏。白发羞簪人倦。总堪叹。似箭流光，年来偏短。世事翻新，谁料得、风云夕变。渭水西风，长安落叶，搅得酒肠乱。江阔无归雁。两字平安，寒缬望眼。更何堪、无味尊前，游钓徒侣费检点。
春半嘉期，重阴酿雨。踵谒丘山，荆棘为阻。怅然有怀，时风难抚。嗟彼桃源，引颈凝伫。
依约前生是蠹鱼，坐窗不觉晓钟馀。都忘还笏休官了，浑是担簦应举初。亥豕安能承谬误，雪萤尚欲补空疏。玄花生眼蜩鸣耳，贪校新抄数板书。
张郎新制合欢衾，醉拥红颜烛影深。别有洞房双玉妾，吹箫自和白头吟。
浴罢云鬟乱不梳，清癯无力气方苏。坐来始觉神魂定，尚怯凉风到坐隅。
宫讲先生句子香，晦庵衣钵有馀芳。松篁性本参天直，杨柳情仍庇地长。自恨此身真逆旅，不知何日更传觞。山人初向山中出，还欲归来水一方。
南风发天和，和气天下流。能使万物荣，不能变羁愁。为愁亦何尔，自请说此由。谄竞实多路，苟邪皆共求。尝闻古君子，指以为深羞。正方终莫可，江海有沧洲。
终日怀人凭曲栏，馀阴未放客衣单。祇缘二月风光澹，别作一般天气看。梅粉有香销夜雨，柳丝无力受春寒。闲情漠漠难拘管，自逐轻鸥下急滩。
长安木叶下，萧萧生客愁。夜寒空对酒，云澹独登楼。柳岸横长笛，花滩放小舟。向来江海意，凄断为清秋。
红桃素李竞年华，周偏长安万万家。何事青青庭下柏，东风吹尽亦无花。
妄虑散毛发，真源生齿牙。我闻甘露饭，即是惠山茶。欲驻岁月晚，重游道路遐。更须烦稚子，再煮鼎中花。
返照深深入竹根，青鞋踏遍旧苔痕。好诗只在微茫里，付与栖禽自在喧。
被谁家、数声弦管，惊回好梦难省。起来无语疏雨过，芳草嫩苔侵径。春昼永。迟日暮，碧沼浪浸红楼影。卷帘人静。被风触，一叶两叶，杏花零乱对残景。依前是，撩拨春心堪恨。檀郎言约无定。不知何处贪欢笑，恣纵酒迷歌逞。珠泪迸。自别后，每忆翠黛凭谁整。芳年相称。又到得今来，却成病了，羞懒对鸾镜。
论交与我结忘年，闻讣翻疑四日前。故里不归淹黑海，名山招隐到黄泉！几行绝笔谋儿女，半世知交隔地天。回忆看书贻拓本，临池不禁泪潸然！
五子中原得，千秋仅一麾。壮心何遽折，吾道益堪悲。大海东南去，天风日夜吹。独留龙剑在，紫气斗间垂。
商山洛社映千春，犹是东西南北人。那得同胞俱白首，况能高蹈远红尘。鸰声断续秋原静，棠树发生夜雨频。我亦龙钟两兄弟，可容作会海之滨。
侧枕听风吹，撑篷避雨丝。不忘披败帙，何暇问朝炊。浪静川无迹，云行山不移。自知非画手，游戏一于诗。
夕阳幻作彩霞多，看似红罗不当罗。黄麦送残春日景，绿秧催起老农歌。云横岭上争迎鸟，水满溪中喜共鹅。遥想漆湖无限好，其如霜雪满头何。
蓬莱海中云，太行天下脊。相去万馀里，可望不可即。君骑学骝马，捧檄来夙昔。焉知冀北材，绊此江南役。肃肃冰霜姿，翩翩水云迹。三载职巡逻，公馀目经籍。我老厚交契，相过惟咫尺。平生诗酒怀，公田足香秫。朱楼俯官道，向水光的皪。开帘见青山，徙倚生悦怿。海氛忽凭陵，蒙冲肆攻击。弓开新月弯，剑倚秋空碧。跋涉洪涛中，归语心戚戚。惟喜山谷间，穿窬自宁息。花村犬生氂，民庶安种植。解龟及初秋，荐剡已腾陟。大初助褒词，宪府终见辟。双溪风月清，往矣无愧色。仪式著宏纲，临事须谨饬。
朱辂初闻建赤旗，绿杨犹啭旧黄鹂。和风骀荡无三月，炎气凭陵又一时。飘去馀香花衬屐，覆来浓荫叶成帷。秋光只在前山里，不日凉襟却共披。
仙人推卦节，炼火守金丹。一上烟霄路，千年亦不还。
秋尽野亭鸳水阴，平沙落日青枫林。寒花烂熳不自爱，霜风一堕柴门深。我来对此沉吟久，况是㠠山别离后。何处浮云晚未还，散愁且醉襄城酒。
腊前梅蕊未斜横，至后醅香试满觥。过眼文书开数叶，打窗风雨又三更。闭门高卧直差易，拥鼻微吟何似生。稍取湿薪供热弄，住山如此不多争。
春初戎马掠河壖，属国仓皇不解鞍。未免驱民馈边食，旋闻奉使辍郎官。年高转觉精神胜，虑稳要令事业安。持节近看葱岭雪，拥裘应惯雁门寒。
万里城横内外边，筑愁知自祖龙年。何如引取黄河水，直绕辽东到朔天。
幽人不出户长开，看尽春风长绿苔。多谢有情双燕子，暂时飞去又飞来。
残腊归无计，冲寒望去舟。远帆随雁影，疏雨入乡愁。省已惭无术，于人敢后尤。乞怜终不韵，惟有盼吴钩。
一镜湖光半壁山，主人何往客来观。闲蝶自专花富贵，幽禽如语竹平安。烟云变化草木媚，日月往来天地宽。何当共整登临屐，更上崔嵬绝顶看。
安石风流苦未遥，重来遗迹尚山椒。一丘元自无花草，底事令人觉意消。
眇观千载苦无人，窥见一毫先有我。隽敏既为文采误，高明又被玄虚锁。我尝妄意于古人，子今用力苦先我。安得从容长似今，借子玉匙发关锁。
湿云将雨过溪东，石涩滩鸣水势雄。忽作晚晴秋更好，月来林外透玲珑。
玉佩兮琼琚，霓衣兮霞裾。秉元化兮握灵枢，列缺从兮丰隆趋。倏阴而阳兮忽卷而舒，睨视浊世兮如污渠。飘然乘风兮凌太虚，参王乔与韩终兮列仙为徒。游紫微兮帝之都，怅思公兮邈天衢。
厄运虽云极，群公莫自疑。民心空有望，天道本无知。野帐留黄屋，青城插皂旗。燕云旧耆老，宁识汉官仪。
怀前事，展墓霅溪行。柔橹双枝摇燕尾，好山一角认鹅鸣。耕读溯元明。
昔年在俗，常畏三久，三张绵被重重。取笑风仙训诲，三髻山侗。古来马氏三宝，如今有、三被扶风。三一法，便悟来雪里，高卧三峰。从此依凭三教，把三乘妙法，子细研穷。内运三光照耀，坎虎离龙。存三守一三载，觉三田、一粒丹红。三三数，要心琴三叠，得与仙同。
天气如秋意转阑，高楼簟枕带馀寒。楝花零落鱼初发，梅子青黄雨不乾。客怕远行催早宿，农逢小熟劝加餐。近来悍吏经过少，更喜深山好长官。
敝裘短策去翩翩，昨奉离觞似隔年。目送浮云悲远道，心随飞鸟向遥天。河流绕岸纷成渡，马骤将尘踏作烟。客里自甘如此景，不堪持赠玉堂仙。
绣户凝香瑞霭浮，日催红影上帘钩。莺捎飞蝶穿花去，水学惊蛇抱石流。绿酒金尊邀醉饮，朱弦银甲按歌讴。若教买得春常在，不用良宵秉烛游。
返照馀光白，斜虹带雨长。半天分远近，二气亵阴阳。娲石犹能见，秦桥不见梁。龙渊在何处，倚望极苍茫。
谢安墩上新亭好，玉斧鸾旌记旧游。五采已瞻天子气，六龙初起帝王州。元戎谈笑收京阙，阿阁论思侍冕旒。归卧沧江今白发，鼎湖云断使人愁。
一别姑苏已十春，街衢宽阔市容新。此行不是寻花柳，为忆吟朋访旧亲。
日午时阳露未乾，抚桐指甲怯春寒。葵心解语浑含笑，蝴蝶频飞觅合欢。
谏草焚来应见史，橐金散尽只留书。
万古南薰与舜同，何时吹入五弦中。百年乔木支秋哨，一旦新萌长露丛。世事渐如宣子日，诗情犹有大王风。来牟丝枲新勋业，更有何人咏大东。
卧龙山下，映明妆十里，粉红蛾绿。中有仙姿犹独立，淡比霜前白菊。听说新春，笙箫十院，并唱乘鸾曲。钗声花气，只愁消尽君福。当日鹤市曾游，馆娃人一笑，许迎金犊。五夜西风三月雨，惆怅看花杜牧。山影眉同，波光眼似，君笑吾当哭。此情休问，铜荷泪飐残烛。
对策无才愧贾生，多君爱我独心倾。金台别后劳飞梦，谷郡相逢话旧情。素志谩期苏赤子，丹心终日恋瑶京。边庭宁谧狼烟息，一统华夷仰大明。昔年簪笔侍銮坡，献纳疏慵感愧多。遐峤播迁怜跋涉，内台超擢沐恩波。乡居幸托联桑梓，宦达常怀共甲科。况是金兰交契重，悠悠高谊岂能磨。
一棒打破生死窟，当时凡圣绝行踪。返笑赵州心不歇，老来犹自走西东。
阻饥传播骨先寒，愁把台评子细看。赖有重霉三日雨，向来枯涸已瀰漫。
出师亘长云，尽驱诣阙下。首唱恢大义，垂之俟来者。
自向浑河问濯缨，闲云野鹤共幽盟。因风寄语洪都客，何日扁舟访子陵。
到处逢人说大苏，一门兄弟古今无。吹埙林五黟山马，鼓瑟陈双婺水凫。定分有殊自鹏鴳，闲情无限尽龙猪。归来坐倚蓬窗下，少挹春风过里闾。
临津台殿似蓬莱，柳色荒凉锁翠苔。萍港不知人事改，通船如望帝尧来。
灶鬼何为便赫然，似嫌刀机苦无膻。图书得免同煨烬，却赖厨人凊不眠。青烟散入夜云流，赤焰侵寻上瓦沟。门户便疑能炙手，比邻何苦却焦头。
西游万里已关天，采药名山亦宿缘。老柏干霄如许寿，幽花泣露为谁妍。苔黏石磴扪萝上，灯耿云房扫榻眠。安得仙翁索米术，一生留此弄寒泉。
百川毕东注，两丸尽西颓。二物常汲汲，未尝少徘徊。短生亦如斯，逝者良可哀。自昔青云士，皆为黄土堆。何如大觉仙，无去亦无来。
急雨来石壁，飘然空外泻。远树湿残红，徘徊莺不下。好鸟尚惜春，孤花已报夏。铁马从东来，阴云惨欲射。谁向蟠溪隐，蓑笠恐不暇。寄愁与东风，注目寒江夜。
长生徒有慕，苦乏大药资。名山遍探历，悠悠鬓生丝。微躯一系念，去道日远而。中岁忽有觉，九还乃在兹。非炉亦非鼎，何坎复何离。本无终始究，宁有死生期？彼哉游方士，诡辞反增疑。纷然诸老翁，自传困多歧。乾坤由我在，安用他求为？千圣皆过影，良知乃吾师。
此生惆怅究何为，梦绕无情计太卑。君看雨中去年树，自开浑不管人悲。
两阵交锋笑似瞋，双眉倒卓眼生筋。溪山云月谁为侣，南北东西绝近邻。
绝粒非凡术，仙丹固得存。一龛常瞑目，长日不开门。浴水无冬夏，逢人少语言。飞来天际鹤，时见下庭轩。
意象殊非昨，筋骸劣自持。衰如霜后木，愁抵盎中丝。风雪书来少，江山梦到迟。出门还惘惘，倚杖独移时。
浮屠百尺绝花尘，一望霜林暮色匀。啸傲自然能远俗，步趋何必不随人。参军帽落嘲谁解，残草作茵。却羡东篱陶处士，菊花犹插碧纱巾。
忆昔来司校士科，宣传是岁得人多。重来处处欢相问，怪我官犹旧户曹。
酒树天涯种，经秋拥荜门。松筠推玉液，风雨妒孤根。垂老肝肠折，先人手泽存。东园山月吐，犹忆挂梢痕。
溪水溶溶影动摇，盈盈仙子近星桥。个中著句须清绝，莫道经春雪未消。
萧疏残发数茎丝，胜负浑如未算棋。万里旌旗无昨梦，一蓑烟雨有新诗。潜消暗换人谁在，小醉闲眠我自奇。二十四年能几许，汾阳回首亦成痴。
篮舆菡萏下，春梦揽霞襜。诗酒情原狎，溪山兴不廉。狂其从毕卓，简则学陶潜。岂必麒麟阁，勋名乃合尖。
近日簿书全简少，吏人惟趁两衙休。归来便只寻冠屦，绕遍林亭山上头。
皂盖飞扬白日前，汾河秋色半楼船。辉煌白璧抡文夜，烂漫黄金奏绩年。握里骤誇双剑合，囊中争睹一琴悬。匆匆锦里停车日，尽折梅花玳瑁筵。
何人爱斯泉，结搆亭上屋。空亭何所有，冷气宜三伏。泠泠石甃净，须眉真可瞩。欲饮无樽罍，挹彼才盈掬。何时近亭居，更种亭畔菊。日饮潭中甘，庶用稽死录。
黯黯同云雨脚纤，正宜高阁涤新炎。忽惊天上雷霆迅，遂使人间聚散兼。谈虎每怜色独变，画蛇偏恨足多添。赐环应见皇恩重，试听啼乌午夜占。
暮雨山留宿，晨鸡客断肠。无人知我意，有梦在他乡。黄犬如相识，夭桃或未忘。旧蹊尤可辨，只是早生霜。
粉署郎官玉雪清，才华烨烨著能声。考成北上朝天阙，得最南还荷宠荣。兰棹晴过扬子港，霜鸿寒度石头城。公馀遥想多吟兴，好写新诗慰别情。
铜仙辞月易潺湲，曾指铜驼戒夜寒。果见陆沉飞海水，却看日近远长安。侧身天地惊龙战，反掌风尘怨鸟翰。坐听宫槐悲落叶，不堪此客独南冠。
黄鹤仙人击寥廓，碧鸡驿树指哀牢。莽苍三适似餐腹，阿育四轮方驾尻。醉草应添新醉草，征袍仍是旧征袍。蛮方万里皆分虎，羡尔先被楚复陶。
蓟北风烟惊壮心，感时应觉二毛侵。功名共羡虞卿璧，世事徒怜季子金。战后关山生暝色，雨馀城阙澹秋阴。即看节候堪杯酒，徙倚聊为越客吟。
别离情所钟，会合意无斁。如何仅踰岁，复赋弟行役。
春巢累累，众鸟哺儿。众鸟不出巢，群雏嗷嗷腹甚饥。不出巢，其谓何，上有苍鹘窥其窠。问鹘何仇，鹘不我顾。我巢有雏，开口待哺。一日不击，巢雏不食。尔忧尔雏，众鸟号呼又可吁。
玉阶生白露，夜久侵罗袜。却下水精帘，玲珑望秋月。
西风吹残霞，明月照水树。时见湖中人，骑鱼撇波去。
竖子乱中原，适为英雄资。英雄何足道，贤圣难同时。皇清昔御宇，汤武其庶几。三王家天下，家法孰逮斯？战战以兢兢，十朝迄今玆。辛亥纲纪绝，大臣为奸欺。伤哉亿兆人，投畀虎与貔。剥极行当复，天道奚所疑。
张都料，最奔波。盖因手作忒偻儸，惹偻儸，没奈何。听予劝，离巢窝。闲闲闲里炼冲和。得真修，止大罗。
东风吹上小桃枝。春色拥旌麾。昨夜三台星见，分明直照姑溪。皇都禁阙，天颜遥想，应待公归。此去再登黄阁，火城光映沙堤。
手持铁斧端溪去，斫断山腰骨应露。马肝龙尾任拣选，割月磨云洗烟雾。良工妙手穷雕锼，玉芝艳艳麒麟游。千年铜雀不敢伍，万家即墨曾封侯。得之合作文房宝，愧我疏慵兼潦倒。毫端未解回万牛，纸上龙蛇欠挥扫。殷勤持赠青衿子，花间研露清香起。墨云闪闪蘸天光，笔阵堂堂动风雨。等閒莫道美新非，时穷莫献光范书。夜窗细著匡君策，直与天人期并驱。我言欲尽情未尽，石有坚刚与温润。凭君比德终无惭，他日凤皇在千仞。
阳和初布。入萼春红才半露。暖律潜催。与占百花头上开。香英微吐。折赠一枝人已去。杨柳贪眠。不道春风已暗传。
早从天阙拜恩纶，笑弄孙曾越七旬。东海盛名齐大老，西周馀庆诞真人。一筇递历江山胜，双鬓还随日月新。欢羡少年今日酒，簪绅同戏锦堂春。
溪上青山三百叠，快马轻衫来一抹。倚山修竹有人家，横道清泉知我渴。芒鞋竹杖自轻软，蒲荐松床亦香滑。夜深风露满中庭，惟见孤萤自开阖。
小饮支风色，清言慰客襟。皂雕寒独出，云影淡无心。短日催冬至，长更报夜深。几时辱车辙，重约盍朋簪。
天尔殊文复远波，词林万叶略研摩。狄香君禀趋庭训，别国方言受益多。
天地思自奋，岂不畏搉残。与我周旋久，随时俯仰难。青山将毋隐，白眼向人看。卿自用卿法，寒松本耐寒。
八月九月天气凉，绕栏种菊一齐芳。好风应会幽人意，时去时来管送香。
南浦前年别，乡心逐去帆。谁怜亲骨肉，遽尔隔仙凡。望断重来约，愁看旧寄缄。茫茫身外事，何处问巫咸。
树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。
画鼓无声静晚衙。小池芳树带栖鸦。香销酒醒在天涯。密密书缄江上锦，昏昏灯结雨中花。自笼纱帽自煎茶。春后恹恹损带围。楚人词里送将归。愁听梁燕语依依。有酒惟浇金范蠡，无花可拟画杨妃。垆香如水织帘垂。烛意凉来觉渐亲。潇湘枕簟暗生尘。里头闲坐讽汀蘋。夜雨低徊心上事，朝云依约画中人。隔墙钗钏久无闻。独夜生憎更漏长。聊凭墨牒遣流光。迎梅天气越凄凉。蜜酒定无通夜力，罗衣还发隔年香。无多闲事尽思量。
成真院中杨道士，筑得危楼百尺强。床头红酒留三月，匣内玉琴时一张。醉歌青天击灵璧，月下步虚鸣水苍。草玄增注须当问，载酒来时竹叶长。
仙翁弃妻子，往为壶中客。玉棺竟未掩，人世已成昔。白云无回期，三径灭馀迹。犹传有青鸟，往往寄消息。
虫边安枕簟，雁外梦山河。不成双泪落、为闻歌。浮生何益，尽意付消磨。见说寰中秀，漫睩修蛾。旧家风度无过。凤城丝管，回首惜铜驼。看花馀老眼、重摩挲。香尘人海，唱彻定风波。点鬓霜如雨，未比愁多。问天还问嫦娥。
何为驱车马，终岁惨尘颜。偶出城西寺，因看湖上山。水流芳草外，人醉落花间。复值岩耕客，春风荷筱还。
我赠王氏子，作此谨所之。之子何所喜，喜有近道资。妙龄正弱冠，立志已不卑。与之语则解，知弗流俗随。今闻欲有行，问之如何其。曰取天下友，曰求天下师。斯言美则美，乃大人之为。在子则太早，恐非其所宜。去圣嗟已远，名家好相持。师者每异户，友焉亦多岐。志稚未坚定，焉保无转移。识嫩未的确，那知真是非。同人遽于野，懔乎其亦危。既慕圣贤学，须循圣贤规。圣功有次序，躐进徒尔疲。非益欲速成，孔深阙童讥。登高必自下，子思端不欺。道尔求诸远，孟轲尤所嗤。小学极纤悉，无非固骸肌。洒扫进退间，三千其威仪。子曾与周旋，有亏已无亏。大学入德门，纲条备无遗。开端在格物，大当致吾知。子曾与讲贯，有疑已无疑。语孟两部书，坦坦无峣崎。尽是平实语，中蕴至宝辉。子曾得其趣，抑尔猎其皮。入道贵有主，何须事支离。进德贵著实，何容慕新奇。后生所可畏，不在华藻摛。亦非记览博，亦匪谈辨飞。勇往识其正，路头不参差。终始一敬入，绝无傲岸私。驱车万里道，最谨发轫时。豪釐稍有差，千里谬莫追。志学错所学，从心竟相违。知止失所止，能得之者希。康庄大通衢，无用径捷窥。章韶大雅音，不必转调吹。美璞要成器，切戒浪琢锤。良苗善保养，粢盛方可期。惜兹少壮力，正宜自鞭治。一一务下学，俛焉日孜孜。圣门缜密功，不容漏毫丝。真积中欠缺，虚劳外奔驰。杂乎其胸臆，决堕狂与痴。不为子行喜，抑为子行悲。子既扣我门，吾何吝子医。不觉写肝肺，有此谆谆词。此理无强聒，姑以诚吾思。于乎王氏子，念我谨所之。
暑气今全减，人心始少苏。客愁生海燕，秋意入庭梧。岁月真虚掷，诗书只自娱。荆山谁献玉，齐国正吹竽。老去孤黄奶，愁来赖曲生。客居宜落寞，寒事费经营。岁稔锻声急，夜长灯影明。深怀不成寐，四壁候虫鸣。
宰相临危不辱身，晋周惟有两忠臣。国亡八载身方死，今古更无第二人。身后声名满世间，孤魂万里朔风寒。何年得见忠臣传，且把君诗当史看。
白头徒自新，倾盖俨如故。蔽芾越东西，棠阴十万户。
临济仙源浚远岑，八荒王贡此侵寻。天培社稷根基厚，帝简忠贤倚注深。国是顿忘航海策，杞忧空费广田心。公馀为念东南力，一寸泉流一寸金。
诗书不策勋，岁月忽已晚。堕此尘?网，吾行其既远。胡宁于书事，意爱犹缱绻。况之迷蹊人，慕顾祇旧阪。扁旁真赤帜，所立示所本。又如农人心，终不置穮蓘。晞发茅檐下，荣荣兰九畹。初服苟未替，无亦惊晼晚。所逢非所安，吾庐盍云返。
我寻西园路，径上上封寺。竹舆不留行，及此秋容霁。磴危霜叶滑，林空山果坠。崇兰供清芬，深壑递幽吹。不知山益高，但觉冷侵袂。路回屹阴崖，突兀耸苍翠。故应祝融尊，群峰拱而侍。金碧虽在眼，勇往讵容憩。绝顶极遐观，脚力聊一试。昔游冰雪中，未尽登临意。兹来天宇肃，举目净纤翳。远迩无遁形，高低同一视。永惟元化功，清浊分万类。运行有机缄，浩荡见根柢。此理复何穷，临风但三喟。
束书辞玉京，乘传发彩舟。抗手别知己，谢病归林丘。春日初暄时雨霁，冉冉杨花芳草细。万里沧波赴海长，一点青山与天际。回首蓬莱隔帝乡，深怀恩遇非寻常。九重金阙空遗梦，一寸丹心祇自伤。忝窃荣名四十年，素餐无补亦徒然。野人只知芹子美，菲薄难登白玉筵。自从卧病心如水，却爱归来花满川。入门童稚牵衣喜，一一从前问乡里。少者添丁壮者衰，老者丘荒多已矣。山川不改色，松竹应如故。卜筑向林泉，履道安吾素。桓荣漫言稽古力，杜甫莫叹儒冠误。玉笥峰，金牛步，青鞋布袜苍苔路。
青帝居崇五岳先，谁将轶事问当年？峦舍列障光堪挹，雾卷群峰翠欲连。五色峦云崖际宿，一帘新月镜中悬。凭虚已造登封顶，万里晴空对碧天。
为问朝衣夜向晨，王程留滞动经旬。人间添线怜贫女，天上传餐赐近臣。预遣荔生能应节，即防柳弱欲偷春。应知晴日无云物，肃望分明见北辰。
杨柳依依锁六桥，鵁鶄飞处渚莲飘。儿家生长西湖里，不识烟波万里遥。木兰轻舫荡平沙，双宿鸳鸯并蒂花。不学浔阳江上女，贩茶船上奏琵琶。
如何为此别，江上早潮生。树是甘棠旧，军犹细柳名。简书恭帝命，杯酒恋朋情。便挂云帆去，高高隔玉京。
糟粕从谁问斲轮，支离七十又逢春。生逢四圣休明世，仕列三朝礼乐臣。老向星辰忘听履，病将舟楫寄垂纶。子房本乏神仙骨，白发能抛乌角巾。
游憩超峰寺，登车日已曛。暮天销薄霭，秋雨酿浓云。老去思依佛，閒来欲与君。西风吹断雁，拭泪拜孤坟！
欲续书香四代传，童蒙诸父诲辞篇。萸江水澈源流远，岳麓山名赫石镌。庐结白云深涧处，诗成丹叶晚亭边。无妨此夕归何夕，纵话今年遇子年。
幽寻兴不浅，归路故迟迟。猿断空山答，人行片月随。
祝融绝顶万馀层，策杖攀萝步步登。行到月宫霞外寺，白云相伴两三僧。
先圣有遗训，忧道不忧贫。
缥缈层楼俯洞庭，湖光霁色两澄明。气蒸云梦浮天白，水合潇湘到底清。去棹来樯云共影，断鸿孤鹜笛连声。望中更觉君山小，一点青螺镜面平。翛然多难偶存身，又到苍茫楚泽滨。鼓舞鱼龙张乐地，佩纫兰茝独醒人。涉江哀郢空回首，极目伤心欲向春。鼓枻寅缘傍枯苇，故应渔父尚垂纶。常诵飞龙邅洞庭，登楼况复把骚经。琉璃万顷天同碧，翠黛一螺山更青。白鸟风高方倦翮，苍鹰冬暖正舒翎。客愁欲作长鲸吸，却笑三闾只独醒。
稚川移家入空谷，手招白云守茅屋。惟恐人窥鍊药炉，锁断青峦泻垂瀑。只留一径通飞鸟，其间想透三仙岛。野童犹摘凤文梨，村老闲锄燕胎草。人将外物为真物，反笑山栖衰草窟。玉臼丹成兔欲眠，蚯蚓黄蒿几钻骨。此去世间应不远，尚存犹可分苔藓。两幅生绡若可凭，先寄胡麻与鸡犬。
斑髻怡怡笑口开，无边功德鼻收来。牛头八百堪担米，云盖千年亦拨灰。且把金针藏绣带，好敲银盌闹香台。六衢赤脚同辛苦，梦到江城是几回。
摇摇画隼过寒汀，为得新诗欲饯行。饮散十洲回首处，暝烟疏柳不胜情。
古华山寺高崔巍，旧有双松倚石埼。灵根入地一千丈，老干插天数十围。龙髯落落耐霜久，乔枝高处碍北斗。晴昼常为风雨吟，三更或作蛟龙吼。桃花坞下听松庵，亦有万木松与杉。岂如此松有灵异，盖影常荫瞿昙龛。松旁有大石，可以供偃仰。篆字模糊绿苔长，游人到此倚枯筇。坐听松风石床上，忽然动地声如雷。惊涛怒卷沧溟来，琳宫贝阙恍摇撼。山鸣谷应愁崩摧，此时股战胆寒裂。坐使耳聋神气夺，得毋共工战斗酣，头触不周天柱折。每逢匝月阴雨时，树下往往潜蛟螭。人言白日飞霹雳，阴火烧死虬龙枝。空心断节无遗迹，留得阶前听松石。至今石畔多松脂，往往掘得红琥珀。我来石上题新诗，沈吟却动千古悲。沧桑历劫有迁改，何况草木荣与萎。
日诵江干饯别诗，端平局面改嘉熙。调元金鼎人黄发，宣化朱轓君白眉。否泰从来更代禅，乾坤此去愿平夷。狂生迂阔真无用，饱饭山中倒接䍦。君正青春我鬓丝，春闱旧梦是耶非。九方皋马分明瘦，百里奚牛自在肥。欲去寻盟谈缱绻，又愁钩党起几微。乘车戴笠俱随分，怀美人兮心奋飞。
灵芝生，粲若英。来百福，世其昌。灵芝生，光且奕。庆斯钟，象乃德。灵芝生，铜池中。和致祥，寿无疆。灵芝生，气之粹。配庆云，象华盖。灵芝生，受天祜。祜维何，锡尔祚。灵芝生，何轮囷。子孙兮，宜振振。
学究先生样。半生来、青镫黄卷，乌皮绛帐。三字头衔穷措大，不讳含酸骨相。难得是斯文未丧。一第蹉跎头白早，叹磨穿、铁砚心徒壮。功名路，恐难望。济南博士江都相。溯流传汉家真派，何嫌依傍。辛苦儒林谋绝业，全力名山休让。觅冷蠹堆中同葬。七贵五侯君不见，牧猪奴、转瞬青云上。得富贵，且无恙。
乱世人多事，耕桑或失时。不闻宽赋敛，因此转流离。天意未如是，君心无自欺。能依四十字，可立德清碑。
旋转茅茨蔽雨风，土床蒲荐自雍容。荣枯过眼人间事，尽付山僧一笑中。老觉形骸渐渐衰，放怀终日眼如眉。畏人知处闲名出，犹喜归庵未甚迟。
虚阁晴光碧树留，操觚何处遣春愁。风尘迥隔帘帏静，世事稀闻几席幽。昔续茶经归陆羽，今题竹谱爱王猷。可堪更读闲情赋，欲寄相思不自由。
北池云水阔，华馆辟秋风。独鹤元依渚，衰荷且映空。采菱寒刺上，蹋藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事，欢娱到薄躬。
影摇花落寂无声，月下徐徐步履轻。一枕芸窗何处梦，百年山馆此时情。萧疏偃蹇丰姿老，冷淡斜横韵格清。独伴幽人坐东阁，黄昏晓影两分明。
禁不起轻阴薄暮。的的蔫红，如今何处。剩有丛兰，楚累愁对黯无语。天寒袖薄，更何苦，留人住却。只不胜情，怪梦后楼台如许。辛苦。正海云东指，又逐海潮西去。几番俊赏，都付与闲风闲雨。纵行遍芳草天涯，那便是玉郎归路。待春水生时，试倩断鸿回顾。
脱略机关一散人，清于兰畹抱幽馨。抚松细嚼渊明句，瀹茗闲笺陆羽经。春对风光秋对月，晓观云气夜观星。世间局面多翻覆，著数虽高亦懒听。
隐几不能卧，閒阶且独行。夜潮浮月上，寒树带鸡鸣。竹密窗犹暗，星疏户欲明。一时善利者，怀抱各相生。
淮上霜浓衰草黄，阿㕙健走何如獐。不知聚族加束缚，妙手乃有明山张。生来阿㕙素狡狯，何术聚致如驱羊。拔豪撷颖不敢惜，一一顺听伏且僵。人生切勿恃一技，善走古有执盖郎。不惟平地傅两翼，仍以俘馘浮长江。一朝发愤辽东岸，逝水亦复随浮梁。只今红绡瑩玉管，何人解发千古光。明张眼前第一手，嗟嗟阿㕙孰能走。
批颊何颜见妇人，妇人忍辱重黄金。高官我做他何恤，廉耻声声教国民。
道人卓锡向名山，路绝岩头未易攀。海上潮来风浩浩，洞中云出雨潺潺。松楠直起参天碧，苔藓旁行匝地斑。藉甚后人蒙法施，有如流水注苍湾。
随春动草木，微和入池阁。群芳争妍媸，红翠媚寥廓。一枝姑到眼，万态便如昨。春深风雨来，固已任开落。
我来南山阳，事事不异昔。却寻溪中水，还望岩下石。蔷薇缘东窗，女萝绕北壁。别来能几日，草木长数尺。且复命酒樽，独酌陶永夕。
渺渺南徐江，望望东嘉城。清时宦游地，咫尺江边程。朝与里人辞，暮见郡人迎。风定野云湿，沙暄水鸟鸣。扁舟泛孤鹤，翛然有馀清。俊才饶用世，良士惜休名。想见海塘上，一夕春水生。
无限溪山画不如，特寻花竹到贫居。相迎具茗凉堂上，独肯冲泥苦雨馀。伐病政思翻素问，论诗徒觉过黄初。脱然百脉俱苏醒，药饵登时已可疏。
丈夫所贵生，岂在乡闾雄。文章一睚眦，缧绁被其躬。白刃幸见违，沟壑又来宫。脱粟寄他家，焉能先日舂。陈骚激飞霜，演辨驻回风。遂令黄河水，西与岷湘通。造化虽无情，为恩宁不终。矫矫邢大夫，千秋以先容。
溪光映紫岭拖蓝，霜桕微丹柳半毵。终古耿王庄北路，七桥秋色似江南。
春别犹春恋，夏还情更久。罗帐为谁褰，双枕何时有。
不将奇计试强秦，一介狂生衣褐贫。马上匆匆谈六国，何如来就种瓜人。
琳宫宅兜牟，亵污众妙门。试窥捣衣砧，上有眉山文。上堂罗儿妇，下堂饲鸡豚。塑像古且奇，稽首玄元君。端居燕穆清，谁使居人群。亦有居士泉，澄源为之昏。那无一寸胶，可洗千丈浑。
砧声齐。杵声齐。金井栏边败叶飞。夜寒乌不栖。风凄凄。露凄凄。影转梧桐月已西。花冠窗外啼。
月气冥濛水一方，灯竿排树送秋光。极怜夜境清多味，久觉忧端引更长。滴泪老蟾归凝伫，绕枝飞鹊识徬徨。人间尽有腾腾在，犹问罗裾此夜凉。
老矣陈琳，悲哉宋玉，披襟共此清秋。恰重阳又到，载酒楼头。君言计日江南去，看霜林、橘柚如毬。未成分手，偏宜对菊，醉发狂讴。鼓枻漫逐河流。有萧娘窈窕，潜贮商丘。问故乡虽好，可否同游。天涯况未销烽燧，罨画溪、莫说寻幽。好将彩笔，登台赋雪，一笑淹留。
红杏花繁春意闹，名图天水美美效。两宋高华入眼中，风神喜得当时貌。
风潭百顷木千章，老向林泉喜欲狂。湍急不妨鸥泛稳，花残应笑蝶飞忙。独醒忍断杯中物，无病閒抄肘后方。犹有愿丰心未了，每逢邻叟问耕桑。
此花不是故开迟，羞与百花同一时。留得中和天性在，淩寒犹放两三枝。
炎冷财分覆手间，化机于尔见深悭。归欤君钓荆溪水，已矣我耕怀玉山。几羡脩翎辞世网，绝怜骏足老天闲。区区莫有穷途叹，了了要从初地还。
秦楼谁管三生约，花下行春。月下行云。鸾镜从生蛛网尘。也啰，难道是、一心人。为伊禁得多烦恼，收拾罗裙。打叠罗巾。一捻香酥满泪痕。也啰，难道是、不思君。
世无元亮亦无诗，菊亦凄凉孰汝知。问我无诗宁爱菊，落英闻道可充饥。
琐兮尾兮胡中露，鸲之鹆之在乾侯。朝吟九叹复五噫，暮赓七歌并四愁。白日曀曀，中林幽幽。墐塞两版，蒙茸一裘。屋漏煤堕，糜搅粕浮。美人不来兮岁暮谁谓。霰雪滮滮，落叶如雨。
荏平云是古名封，地控高唐势独雄。百雉城荒秋雨后，几家门掩夕阳中。马周论议情何切，方朔诙谐赋独工。共是霜台骢马客，偶因怀古挹清风。
门前白水映青山，草满荒庭昼掩关。莫恨穷居穷到骨，平生未有此情閒。
春来也有愁时候，怕见荼蘼瘦。况萧疏雨隔帘声，流尽满塘新水响泠泠。清明寒食寻常过，旧梦仍难破。劝君今夜莫思量，恐被隔年情事断人肠。
不醉醇醪已十霜，诗情酒思瘦耶狂。如何明月人千里，宛在蒹葭水一方。纳海吐霞生野癖，草玄飞墨带芝香。长年饱植琅玕树，郁起云间双凤凰。
整驾欲南骛，乃复送公舟。公行民所瞻，愿言勿淹留。向来秉事枢，正色有忠谋。坐觉国势尊，已验权纲收。如何霖雨泽，偏使及南州。新春紫诏下，闻者宽百忧。谁升今重镇，百万宿貔貅。控江抚长淮，声势接上流。吾皇志经略，此地合绸缪。不应万全策，岁月空悠悠。先当植本根，次第施良筹。未闻欲外攘，而乃忽内修。幕府方宏开，人才要旁搜。可不念葑菲，惟当别薰莸。留钥岂淹久，即归侍前旒。尽舒医国手，调瘵会有瘳。还忆遐荒守，时能寄音不。
儿时吾亦寄君州，细细听君说旧游。处处绿波通酒巷，女郎多在采菱舟。
后集寄将何处去，故山迢递在匡庐。旧僧独有云皋在，三二年来不得书。别后道情添几许，老来筋力又何如。来生缘会应非远，彼此年过七十馀。
月过秋霖后，光应夜夜清。一回相忆起，几度独吟行。河汉东西直，山川远近明。寸心遥往处，新有雁来声。
朱崖万里海为乡，百鍊不屈刚为肠。复出光芒动星斗，定随雷雨起江湘。归期正待春回雁，贺客争持酒满觞。笑说开元丞相宅，凄凉偃月上标堂。
日落长亭晚，山门步障青。可怜无酒分，处处有旗亭。
营门风劲冷悲笳，临水堤空尽白沙。淡日荒村犹系马，冻云小苑欲栖鸦。百端枯菀观生事，一树婆娑感岁华。昔日青青今在否，江南回首已无家。
西山逃难日如年，草动风声止又迁。惴惴侧行崖际石，回回屡涉谷中泉。纵横蔓刺肤流血，憔悴妻孥命在天。疲极和衣相枕藉，夜寒辗转不成眠。
堤上葵花烂锦光，晚风吹袖独彷徨。不应畎亩栖迟处，忘却倾心向太阳。
山际残云放夕晖，竹亭移席柳风微。半开红药香初散，并坐黄鹂湿未飞。胜会秪惭诗力薄，芳时宁觉赏心违。主人为客添清味，旋剪阶东韭叶肥。
仰看鸾鹄刺天飞，富贵功名老不思。病马已无千里志，骚人长负一秋悲。古来重九皆如此，别后西湖付与谁。遣子穷愁天有意，吴中山水要清诗。
芳心难托。自绿波春去，素心人邈。倩玉箫、吹起冰魂，正四绕兰丛，步流蘅薄。水样韶华，怎禁得、几番离索。对琼楼玉阙，懒共嫦娥，暗窃仙药。江洲满采杜若。怅所思不见，空忆天角。念谢娘、咏絮多才，看秀句瑶笺，可曾闲却。满树繁英，喜犹似、旧时红萼。望今宵、暮帆远浦，潮生月落。
乾坤始开辟，六坎首经纶。士不知忧患，焉能免世氛。
繁华尽销歇，独鸟下秋雯。残柳隋堤雪，荒榛艮岳云。城寒清角起，寺夕远钟闻。乡思凭谁寄，苍茫烟树分。
中书采邑初管城，笛材饱霜摇绿云。春烟落纸黑蛟瘦，不可一日无此君。九华真人出奇计，笑指秋江雪无际。并刀失手刘寄奴，爨馀得与诗为地。双钩入握如虚空，飘飘轻捷翻群鸿。翰林夜召陶学士，草制进封卢国公。
燕子风微春昼长，独携书卷卧禅房。悠然一笑无人领，只有蔷薇满院香。
春宵无计抵奇寒，况是灯昏梦又残。强读古书寻奥义，自斟老酒拾陈欢。百年岁月忙中过，半壁江山劫后看。我欲吹竽学邹衍，阳回黍谷未为难。
忽尔来相别，携琴便出关。此行离日下，何事到云间。郭外遥通海，舟前少见山。应思旧栖处，樵屋过秋閒。
三径葳蕤翻綵缬。魏紫姚黄，正是开时节。疏雨淡烟游未歇。飞花片片飘香雪。翠袖殷勤歌一阕。倚曲箫声，此际销魂绝。人去亭荒音调彻。晓风柳外吹村月。
武陵何处访仙乡，古观云根路已荒。细草拥坛人迹绝，落花沈涧水流香。山深有雨寒犹在，松老无风韵亦长。全觉此身离俗境，玄机亦可照迷方。
阅遍岸花汀草，撚髭危坐渔矶。一笑冥搜得句，溪山争吐光辉。
披衣散发坐南荣，漏点迟迟欲二更。风约沼萍云影淡，月栖径竹露华明。石床凉意浮珍簟，宝鼎沈烟喷玉笙。世虑不关心似洗，此身只觉在蓬瀛。
山眠披雾起，选石出林邱。玉乳千秋漱，云光镇日浮。放歌来独鹤，争席狎群鸥。顿觉尘心洗，丹砂不待求。
巍然一屿水回环，想见高风物外闲。墓上梅开春又老，亭边鹤去客空还。书无禅草逢当世，祠有名贤擅此山。占断西湖皆宋土，羡他生死太平间。
洙泗渊源水一溪，藓花绿遍考亭碑。白云散尽青山出，一卷通书未写时。
甲马营中紫气消，铜驼巷陌草萧萧。何人共看天津月，杜宇无声夜寂寥。
雨雪徂年日，乾坤厌乱馀。战争吴会阻，消息朔风虚。虎眩投眢井，燐冤集故墟。事机恒倚伏，天意竟何如。
脚下茎芦，到岸也未。直指人心，驴屁狗屁。咦，千古丛林遭钝置。
散发相逢大海头，弇山堂下即糟丘。余归故里携通德，汝向新亭载莫愁。厎事歌鱼来越郡，谁能骑鹤上扬州。皈依合傍莲花社，天女维摩话昔游。
青阳惨澹不成春，慈竹旋枯二月辰。陟岵遥瞻方陨涕，那堪陟屺又伤神。
天地清明日，君臣际会秋。雷霆大号遍，雨雪湛恩流。士卒休群戍，耕桑劝九州。中邦节赐予，下吏省诛求。物继由庚咏，民喧击壤讴。泰宁堪坐致，宽恤此良谋。户晓为今失，官询校古羞。愚言惟圣择，神断戒优游。
金乌急，玉兔速，善应何曾有轻触。展事投机见洞山，跛鳖盲龟入空谷。花簇簇，锦簇簇，南地竹兮北地木。因思长庆陆大夫，解道合笑不合哭。咦。
轻别青城十二年，至今客枕梦林泉。一杯松屑斋前进，两卷丹经肘后传。欲与公为尘外侣，几时身上峡中船。世间牛蚁何劳问，输与云窗一粲然。
高阁浩以洁，此心应自知。林花妆缟袂，鸟语噤冰枝。拨火灰宁死，愁风鬓欲丝。乾坤多缺陷，压覆正堪悲。
金风扇冷子云亭，蕉叶临池未变青。偃蹇不知当世务，抽毫思摹蕊珠经。独板门深少客过，馀閒无奈野狂何。书成一片潇湘雨，又换园丁谷子茄。
千里江山一钓竿，高台终古拥巑岏。经过热客知多少，都被先生冷眼看。
倾盖投缄不自轻，人间造次几晨星。天涯放逐浑閒事，消得金刚一部经。落花遥对石城春，半箧残书一病身。茶筅粟瓶供客尽，不妨人笑长官贫。天涯仙客病浑家，开过东风几样花。容易江山得重九，问君何地落乌纱。
端东门入路生天，冠带俄惊立陛前。拜赐金瓜三折胁，未能俯地拾馀钱。
锦花红烂一丝微，打透周家八百几。圭土寒炎弹指换，稼田稊稗转头肥。潮参碣石峰东去，天入阳乌脑上飞。灯火再翻黄帝易，不知何术可垂衣。
吾爱白鹿子，诗传鹦鹉洲。隋珠偏照夜，宋玉最伤秋。水绿芙蓉渚，霜黄悲翠楼。相看成去住，徒尔赋离忧。
甲子迁讹昔梦中，维桑回首又春风。吟怀平卷三分月，儒行虚留一亩宫。莫讶孟郊家具少，翻嫌徐邈酒枪空。往时文彩吾能记，容易人间著此翁。
进止无心任所经，等闲骢马蹶朝行。夷途得险天终昧，痛定思危梦亦惊。几处弦歌虚月色，一春花柳阁风情。投闲欲觅飞升术，捷径惟应问曲生。贪看春光入草塘，玄黄羸马仆高冈。葵能自卫还伤足，花已分飞未下堂。搏老偶同驴背堕，袁生常恐雪中僵。游么不碍风翎劲，搏击层霄未可忘。
贵盛多士趋，衰贱亲友弃。投老涉险艰，谁人敦气义。往岁客吴越，保身无善计。风雨交横来，仓皇不知避。阴云竟日起，龙蛇沸相噬。咫尺且莫期，千里讵能致。徘徊畏涂上，所向色憔悴。不有高世士，缓急吾何恃。时时想旧情，涕泪满衣袂。恨无缩地法，一见陈往事。绝塞悲鸿鹄，秋原老骐骥。同心不在眼，蹉跎愧前志。
西山颜色仍依旧。只添了、眉痕皱。小院珠帘垂永昼。吟笺半摺，画栏孤倚，长忆分襟后。闲中记曲拈红豆。风雨还惊夜来骤。曾问南园芳事否。莺如人懒，花如人醉，春也如人瘦。
绍休文祖盛仪陈，载耜东耕恊仲春。冕服远推踰古制，须知明主为生民。
春事恰平分，南极夜来星瑞。闻道都曹初度，拥万红千翠。长才杰出应时须，一郡赖纲纪。看即诏还入觐，上鸳行班里。
酷烈深怜格外香，树边苔气与苍凉。莫教糁径浑如雪，快向青阴置竹床。
潇洒一杯酒，临风写素琴。潮生春浦暗，月落夜城沉。拂曙星河淡，含烟草树深。长歌休语别，华发欲盈簪。
此去谒吾主，惊人须一鸣。难忘晋公语，霜鬓为论兵。
间日视阁章，山庄有清暇。有暇亦何为，读书及习射。书亦六艺一，自古重墨稼。棐几铺玉版，嘉荫就松架。缮性归平易，变体祛奇诧。举首瞻奎文，当年此消夏。
来见红蕖隘渚香，归涂未变柳梢黄。殷勤趵突溪中水，相送扁舟向汶阳。鸳鸯鸂鶒绕渔梁，摇漾山光与水光。不管使君征棹远，依然飞下旧池塘。
曲巷深房忆帝州，卖花庭宇最风流。窗纱破晓斜开扇，帘绣笼阴半上钩。少日喜拈春在手，暮年羞戴雪盈头。泉南寺裹潇潇雨，婉婉一声无限愁。
众生不可说，何意许颠邪。面上两恶鸟，心中三毒蛇。是渠作障碍，使你事烦拿。举手高弹指，南无佛陀耶。
承明退直马如龙，将指祠庭礼数崇。岳色非烟生近甸，川灵藏器出幽宫。周原共识皇华使，禹穴谁陪太史公。亦见安阳韩处士，为言客鬓已秋蓬。
昨晚褰帘望，初逢双燕归。今朝见桃李，不啻数花飞。已愁春欲度，无复寄芳菲。
山杪一泉迸，俯窥临日崖。明珠不待拾，自溅入人来。
海波间，蓬莱岛。行满功成，去者绝希少。无路无舟空浩渺。廛市先生，要到应难到。养冲和，宜在早。意气男儿，守取幽去道。沧海变移身未老。玉帝知闻，必有金书诏。
世路纷惊眼，瞿塘更孟门。缴还腰下组，归去谷中村。桂树堪招隐，桃花欲问源。从今三径草，不敢怨王孙。
浮云散尽月当空，兔子怀胎产大虫。跳出风前弄牙爪，至今撼动广寒宫。
青坚堂下出香泉，历历春声到耳边。卷起白波滋舌本，养成黄气舞胎仙。帝觞他日分涓滴，家酿今朝养圣贤。饮罢铃绦应已制，汝阳乘此去朝天。
五两转须臾，相望奈何许。寄语黄帽郎，船头慢摇橹。
紫阁黄扉，蟒衣玉带。功名至此人人爱。挂冠一日赋归来，閒情又在功名外。明月逍遥，白云自在。别是人间閒世界。起来把酒酹青山，年年与汝常相会。
遗台连废垒，落日展遥岑。海岳天东北，燕辽世古今。每当多感慨，直欲罢登临。莫更留尘迹，千年不易禁。
翻手可覆手，曲身成直身。
诛茅作瓦十馀家，竹里寒梅渐著花。莫叹獞儿生意少，谷风偏起自天涯。
日落大江头，返照江村里。独有羡鱼翁，垂纶收不起。
閒居偏向酒中闲，已把人间比梦间。饮量欲希江海纳，醉乡应有路岐还。高谈好对清樽乐，屡舞犹嫌数斗悭。信有金船少风浪，莫乘轻舸下深湾。
家学相传久，天资自得高。读书如夙习，授业更忘劳。史笔追迁左，诗编继郑毛。渊源有如此，沾丐及吾曹。讲道东阳郡，门生数百人。从游倾里社，忻慕满朝绅。仕宦淹难进，声名烱不泯。伯牛有斯疾，夫子亦悲辛。
正月到季月，常厌风为政。绨袍脱复著，天气殊未定。花残无奈何，麦短农事病。客驱长耳来，道路方且迥。故都废未久，所尚犹可敬。慷慨忧人忧，不但倚豪劲。今兹岁逢酉，古语庶有證。惟酒可忘忧，朝来风色净。
不复新亭泪，其如感慨何。北风吹草木，西照满山河。王谢闻孙少，萧陈短梦多。庭芳摇落尽，江上有渔歌。
名园选胜结芳邻，取次看春及暮春。拟搆新诗酬国色，争浇浊酒奠花神。云来深竹庭逾静，客到忘机鸟亦驯。政暇不妨频出郭，招携童叟话天真。
五年去国若为欢，九日逢秋强自宽。树搅冰霜惊岁晚，山围雾雨试朝寒。不关鸟帽随风落，只把红萸对俗看。惟有东湖无可遣，一杯香泛落英餐。
胡地苜蓿美，轮台征马肥。大夫讨匈奴，前月西出师。甲兵未得战，降虏来如归。橐驼何连连，穹帐亦累累。阴山烽火灭，剑水羽书稀。却笑霍嫖姚，区区徒尔为。西郊候中军，平沙悬落晖。驿马从西来，双节夹路驰。喜鹊捧金印，蛟龙盘画旗。如公未四十，富贵能及时。直上排青云，傍看疾若飞。前年斩楼兰，去岁平月支。天子日殊宠，朝廷方见推。何幸一书生，忽蒙国士知。侧身佐戎幕，敛衽事边陲。自逐定远侯，亦著短后衣。近来能走马，不弱并州儿。
重重城阙拥层台，画栋雕阑四面开。海岱浮云疑地涌，旌旗拂日自天来。平田断陇参差见，细柳柔桑取次栽。过客登临能作赋，悬知独有乐天才。
小园斑駮花初发，新乐铮摐教欲成。红萼紫房皆手植，苍头碧玉尽家生。高调管色吹银字，慢拽歌词唱渭城。不饮一杯听一曲，将何安慰老心情。
八座薰风习习凉，俄惊佳节又端阳。家家虎艾悬门外，处处龙舟竞海旁。击目自知同楚俗，夺标谁肯让珠江。汨罗此日风波起，千古忠魂恨正长。
十五日已前不得去，少林双履无藏处。十五日已后不得住，桂子天香和雨露。
忠清家法见闻中，蜀产凋零又到公。抗伪一门诚节谊，明伦数语最精忠。郎潜勇退声名重，使传贤劳惠利丰。时事方艰人物眇，可堪收泪洒悲风。
礼有至重，无踰法施。浩乎钜海，孰知其际。欲致微衷，敬奉兹币。以报以祈，式严祀事。
酒令传觞急，灯花啮烛低。山人清似水，老子醉如泥。天黑月堕地，水寒星在溪。犹吹赤蹄纸，照道画楼西。
平昔朱衣驾两轓，高楼归隐卧云泉。文章未许矜盘谷，水墨无劳画辋川。春日半晴花照地，秋风入夜雁连天。烧丹辟谷非吾事，能远尘寰即是仙。
万壑秋风木欲空，流泉屈曲竹丛丛。山家已露炊烟白，鸟雀初归夕照红。篱落喜无车马迹，柴门时有故人踪。桃源渔父知何处？未若兹图景最工。
画图呈瑞应，灵物著天休。浮江同濯濯，呼侣各呦呦。青莎腾或倚，丰草伏还游。苍玄几变色，遐算踰千秋。
玉节稽严召，琳宫暂列仙。月华方喜见，薤露忽悲缠。回首长安日，伤心蜀道天。初无封禅议，遗藁总堪传。
天台四万八千丈，千山万山尽相向。青莲一朵海上开，重重花萼扶莲台。华峰独在中峰顶，莽莽云烟铺万顷。摄衣拄杖登崇峦，悬崖孤立心生警。天风吹琅琅，海色摇青苍。群山齐拱揖，一气连混茫。天鸡三唱天欲晓，羲和鞭日升扶桑，朱霞璀璨动百怪，珊瑚火齐交生光。方壶员峤望不到，碧水荡漾群龙翔。山僧为言十月朔，日月双轮海中跃。忽高忽下弄两丸，倒走天吴惊海若。身无六翮抟沧溟，西标赤城东金庭。仰天大笑海云起，峰头卧看青山青。日暮濛濛散烟雾，桐柏之宫在何处。不如裹足下山去，前溪恐与刘郎遇。
海上识元龙，一见情如故。赏我新诗爱我书，慰我天涯苦。木落洞庭秋，门外风如虎。劳燕东西各自飞，无复知音遇。
频年转战知交尽，相对真疑梦里人。心淡自应廉吏后，时危曾现宰官身。趋庭有子能娱老，避世寻僧得正因。开士渐推莲社长，罗浮今亦有遗民。
溱湖一碧碧于天，天际环围树簇烟。安用涨痕辨陵谷，岂无寒色异幽燕。客谈奇古撞钟鼎，云影平沉入瓦甂。霜磬铺遥认归辙，萧萧枯苇隐回阡。
临风洒泪唱骊歌。啼痕沁薄罗。小楼又见雁南过。秋风秋雨多。思缱绻，怨蹉跎。愁肠似掷梭。开轩对月问姮娥。此情可奈何。
烟钟舂起夕阳愁，淼淼临平春事幽。惟有风蒲爱吟客，岸边缭乱绾行舟。
鸣磬海楼东，栖禅亦此中。伏牛千古事，驱马众人同。过郢歌谁和，游齐瑟自工。所期飞锡去，从尔御泠风。
万里翩翩海鹤群，燕台风雪始逢君。名家早已迎王粲，父党偏能敬子云。洛下衣冠缑氏学，漓江戈甲伏波军。故人消息期秦腊，斗酒高歌醉里闻。
城观巍巍入望深，五云长绕阆山岑。尘踪暂隔仙凡境，末吏叨陪翰墨林。池上衣冠应候我，道旁车马亦关心。休言日共长安远，已觉天威下照临。
七条披向钟声上，遍界难藏比丘相。若以色见音声求，迦叶师兄是虚妄。
归来物外情，负杖阅岩耕。源水看花入，幽林采药行。野人相问姓，山鸟自呼名。去去独吾乐，无然愧此生。
树影参差落晚窗，疏疏密密自分张。偶然一阵狂风急，颠倒随风上下狂。莫要随风上下狂，空将闲影傍斜阳。斜阳西去还催去，自在虚明一带窗。
闻郎声息翠帘开，连日潜踪著意猜。知道袖中藏数字，百方图便近身来。
浪激船头上苦迟，无端又被逆风吹。桐城山在江西畔，三日相随尚不离。
胎仙本是仙家物，长与群仙作伴閒。何日传书双渡海，误将形影落人间。
钟王妙迹世希有，典型一代存仙手。碑版当时走四裔，岂知摧折成枯朽。负荷虽堪柱石才，沈埋未免尘沙垢。英雄困顿亦如此，石阙何知但钳口。谁其眄睐施㫋椎，李侯无乃其华胄。松煤雪茧相映光，春蚓秋蛇互蟠虬。团圆阴魄如顽铁，错落星辰馀北斗。平生半世看墨本，洒泪临风一回首。冲腾紫气初发硎，匣之恐作蛟龙吼。所嗟指腕不相随，习气平生今在否。李侯瑰磊能攻诗，亦复解发狂濡酒。操笔应留纸尾书，不觉神明顿还旧。愿君宝此勿弃捐，败缯敝帚人争售。
秋水棹归船，风光兴杳然。两人相对语，语到伏羲前。野景年年在，山人日日闲。过桥看活水，不是爱潺湲。
何处可销愁？乡是温柔。梦为蝴蝶入西楼。生怕玉人珊枕上，带怒佯羞。残月挂帘钩，被冷香篝。笑看织女与牵牛。脉脉银河才咫尺，不驾轻舟。
才到炎方便忆还，空歌游子剑前颜。穷秋阳鸟遵遥渚，短景浮云出故山。开被放衙星未没，推窗观海日将攀。诸公总是蓝田璧，不弃他山老石顽。
咄者髑髅，荒草堆头。敛眉一笑，万壑云收。
胸怀自洒落，风月特寓形。造物无尽藏，何假乎丹青。
太山岩岩，遐尔具瞻。登封受命，上帝是监。钟灵岱岳，笃生尼父。大道昭明，炳然终古。于皇时清，继天立极。累洽重熙，与民休息。苞蘖既除，干戈永戢。偃武觌文，风行四国。岁维甲子，历起上元。翠华南指，旌轩八屯。秩祀东岳，礼举柴燔。俯临日观，旁瞩天门。泰山之阳，曲阜之宅。万乘回銮，里门是式。奕奕本支，恭迎清跸。升堂陟降，祀典攸秩。轩县辏矣，乐具奏矣。尊罍既陈，飨礼侑矣。俎孔硕矣，天子献之。豆孔庶矣，天子荐之。祝史有辞，我皇黼藻。曰万世师，揭此显号。华盖九斿，爰饰于庙。姬公孟子，亦越奠告。皇曰噫嘻，相予肆祀。济济臣工，诜诜胄子。布席横经，披陈奥旨。圜桥肃听，晬容有喜。陟彼泉林，厥流孔滮。维兹桧文，厥枝孔虬。万年不凋，圣人所树。皇心愉愉，爰记爰赋。帝恩优渥，零露瀼瀼。流根润叶，受祉无疆。匪曰赉之，孔氏之光。斯文丕显，邦家之庆。泗水汤汤，孔林苍苍。文草灵蓍，辇路之旁。樵苏有禁，旧不逾顷。今也廓之，数兼常等。奎画有炜，垂象神宫。取彼琬琰，是琢是砻。丰碑百尺，崒嵂在东。历年亿万，与岱比崇。维山有岱，维天有汉。皇德是峻，帝文是焕。大道彰矣，治化翔矣。日月星辰，庆重光矣。
门径不为深，溪山巧带襟。老来无过计，贫极见初心。儿漫煮饥字，甥能赓醉吟。不羞狂脱帽，无发可胜簪。亲戚要绸缪，其来远有由。溪山行可到，岁月去难留。休问酒无有，但将诗应酬。春光是堪处，不是少年游。
隐者閒旷，避世沧瀛。其友树节，乃饵华缨。进轻退促，举动不经。交携长绝，时议所钦。
青山不改黛螺春，孤閤娉婷是女神。一脔秋光半匣水，人间多少热忙人。
别已三年久，情堪万里余。常劳燕塞雁，不到蜀江鱼。浩荡心中事，迟回纸上书。白头还好在，一泪满朝裾。
形神颇自适，澹然无所营。开门望远山，日夕云气生。古井人尚汲，荒原牛罢耕。一觞何足贵，聊以陶素情。
天寒络纬悲向壁，秋高风露声入怀。
稀稀疏疏绕篱竹，窄窄狭狭向阳屋。屋中有一曝背翁，委置形骸如土木。日暮半炉麸炭火，夜深一盏纱笼烛。不知有益及民无，二十年来食官禄。就暖移盘檐下食，防寒拥被帷中宿。秋官月俸八九万，岂徒遣尔身温足。勤操丹笔念黄沙，莫使饥寒囚滞狱。急景凋年急于水，念此揽衣中夜起。门无宿客共谁言，暖酒挑灯对妻子。身饮数杯妻一盏，馀酌分张与儿女。微酣静坐未能眠，风霰萧萧打窗纸。自问有何才与术，入为丞郎出刺史。争知寿命短复长，岂得营营心不止。请看韦孔与钱崔，半月之间四人死。
清晨命予驾，飘飖远游迈。愿言历岖嵚，况此春华在。林条纷可结，石秀行当采。道逢谐俗士，谓予尔何隘。人命未可期，河清讵能待。纵羽思山林，潜鳞慕江海。富贵人所欲，吾志不可改。郁郁西山岑，遥遥山上阪。俯观清涧流，仰觑白云返。处世亦何促，谁能遂仰偃。夷齐归首阳，黄绮在商巘。此道久不复，斯人苦难挽。扼衣谢尘涂，吾驾日已远。
风振苍山海逆流，扁舟未济使人愁。聊把钓竿消永日，溪翁沙鹭共悠悠。
洞天人不识，龙亦自为名。石室金壶发，丹床玉厂横。曾经幽客住，不遣宿猿争。坐觉羲和近，真骑紫柏行。
明月如幽人，邈有出世姿。吾欲从之游，开门曳藤枝。得酒袖自举，赏此一段奇。人生要行乐，戚戚竟何为。君看李太白，高风谢尘羁。
初冬未见一片雪，先见梅开傍花庵。可是东君留厚意，早传消息到江南。
携幼出城郭，车尘晓不飞。麦苗垂宿雨，山翠靓朝晖。展墓时既晚，采芳晴更违。遥怜大堤上，薄暮淡忘归。
昼眠纱帐雨，夜餍御厨珍。迷我歧三岔，随他月一轮。远灯埋草色，清露点花唇。大道终何向，飘飘欲出尘。
暑气初收过雨馀，晚风更为净芙蕖。即看胜景须游赏，已见么荷递卷舒。孤干擎天张翠盖，五铢迎日飏轻裾。诸公总是瀛洲客，从此来观莫作疏。只到闻歌心已生，瀛洲仙客旧逢迎。已知高韵能超俗，不道新诗更解酲。濂洛独观惟茂叔，西湖一曲想云卿。哲人已往不可见，溪上空馀万古情。
人閒杯酒易暌乖，祇为闺门意弗谐。每到梅山醉终日，不闻人语自安排。
芙蓉帐。灯衔凤口东西向。曲罢鹍弦放。罗衣怕解垂咽项。谁知别后多魔障。平芜翠剪迷深巷。今夜天难亮。雪晴茅店寒鸡唱。
远携壶榼上幽林，竹里行厨共盍簪。龙影乱浮瑶席润，凤毛低拂玉杯深。潭心气爽人难醉，谷口风微鸟自吟。更约抱琴重载酒，风流何啻到山阴。
齐纨将楚竹，从来本相远。将申湘女悲，宜并班姬怨。
连朝雨脚细如丝，水满池塘绿满枝。閒却桔槔忘帝力，安排钱镈待天时。鸟嫌树滑鸣偏懒，花怯春寒放故迟。准候浮云都散尽，相携知己咏鱼丽。
花枝零落画帘空，亭角蛛丝半网虫。只有清蝉仍抱树，尽情啼到夕阳红。
久矣招渠不受催，忽然过我已佳哉。更于群玉峰峦里，拣得孤吟时节来。入竹叶间添茗供，点梅梢上献诗材。个般清绝今谁有，未必南湖此日开。
白帝知何处，黄山且少留。心惭陶靖节，政愧范饶州。桑下越三宿，江边将半秋。家书及祠命，何日解吾忧。
世乱弃禄仕，居间食苦贫。置田上庸山，稍依农亩邻。岁入无几何，诛求方荐臻。老农幸导我，播植当自勤。晨起具糇粮，伐木西涧滨。畬田去岁秋，蓄粟今年春。肥硗半百亩，良苗生已匀。监督课子弟，耘耔烦隶人。所望在一饱，讵敢悲苦辛。及此岁将晏，场功躬自亲。所得未偿费，相顾但深颦。归去且读书，愧兹百年身。
万里南来喜复悲，生涯何幸有归期。空庭叶散风摇落，旧邑人疏经乱离。巴路千山秋水在，江花独树夕阳微。为君一话此中事，白首长沙知不知？
禅流笔墨戏，好句亦时得。譬如世佳人，不必须倾国。我行百城时，所至不暖席。默求支许流，常叹暮云碧。阿师有典刑，一见我心释。根源师璨可，馀事窥元白。丛林半良窳，初若泗滨石。欲出金玉音，不妨聊考击。致远或恐泥，落华反枯寂。口边白醭去，愿子师古昔。
襜褕快爽得馀凉，深觉莼鲈兴味长。归雁远投江菼暮，钓船清带渚兰香。风高海国榕犹绿，秋尽家园橘渐黄。村酒醒来还更醉，却嫌风月惹人狂。
宝阁崔嵬接汉开，朝岚夕霭更奇哉。惜乎未畅跻攀乐，为爱龙湫当再来。
暑如煎烹欲狂走，猛雨似洗沉痾瘳。宁知诗书一枕梦，便作桃李三春游。蛙蜩叫噪若交旧，蚊蝇痴钝如仇雠。今君病起正高卧，庄蝶处处宜相求。
北陆初寒自古称，沙陁三月尚凝冰。更寻若士为黄鹄，要识修鲲化大鹏。苏武北迁愁欲死，李陵南望去无凭。我今返学卢敖志，六合穷观最上乘。
莽草寒芦事不经，八峰深在乱云层。只因一句鹅湖谶，直至于今有此称。
古贤多大隐，岂必尽攀龙！所惜辜三辅，其如碍两雄。计疏凭铸错，道废漫书空！仰止羊裘客，千秋一冥鸿。
处处春光遍，游人亦不稀。向阳倾冷酒，看影试新衣。嫩树行移长，幽禽语旋飞。同来皆去尽，冲夜独吟归。
诗书礼乐旧将军，献纳论思两侍臣。暂比挥金同宴衎，即看鸣玉侍严宸。风流珠璧挥班著，名节冰霜耸缙绅。好与兰陵传盛事，德星应复聚江滨。
石壁巉岩鸟道微，抱琴携鹤扣禅扉。松花满地铺金粉，苔藓侵阶长绿衣。仆子扣钟迎上客，诗僧分茗话玄机。更期斋罢西岩去，坐看流泉作雨飞。
秋蛩集草树，凄然亦何繁。行子在远道，岂不思故园。禾稻上邱垄，鸟雀知欣喧。田园可终老，轩冕何足言。
绝壑开花界，耶溪极上源。光辉三独坐，登陟五云门。深木鸣驺驭，晴山曜武贲。乱泉观坐卧，疏磬发朝昏。苍翠新秋色，莓苔积雨痕。上方看度鸟，后夜听吟猿。异迹焚香对，新诗酌茗论。归来还抚俗，诸老莫攀辕。
谁将罗浮山，分来奠南土。峰峦馀四百，历历青可数。泉源近福地，灵胜开千古。曾见黄野人，云中骑哑虎。
中外勋名三十年，亨衢仍际中兴天。壮猷方叔初留后，相国萧何复召还。帆引龙江民望系，履听凤阙圣情专。樗材散地知何补，南北追随似有缘。
西湖湖水阔，东湖湖水长。东西同一湖，湖色争天光。我昔曾往东湖去，去时忝作潇湘主。我今复向西湖游，游踪重上岳阳楼。岳阳楼下多樯橹，天高秋朗澄沙渚。晨光暮霭气万千，日往月来人今古。古今作者皆登临，谁识先忧后乐心。山岳江湖自形胜，乾坤吴楚多胸襟。胸襟亦何托，古人不可作。先迹手摩挲，读罢泪并落。泪落不能收，霜露春复秋。回头已卅载，此日来孤舟。此日孤舟空往还，半年三度看君山。三度君山长不改，嗟我白发非故颜。
病卧遥遥忆草堂，草堂兰桂满庭芳。枝枝叶叶抽新绿，白白红红出短墙。史学我惭司马氏，义方人仰燕山郎。何时更倚沧浪月，君作歌狂我醉狂。
碧林春暖凤将雏，沧海宵明蚌出珠。前度共占佳梦恊，后来堪作小名呼。犀钱色映雕盘果，蓬矢香连画壁弧。我亦有儿还似子，会看同学著潜夫。
杜曲诗翁霜鬓须，谁怜三十载骑驴。五陵车马输年少，枉读平生万卷书。
曳曳溶溶绕翠微，朝朝暮暮满山飞。于今待汝为霖雨，莫向山中变白衣。
颈珠缭绕发䰐鬖，界道金绳照宝龛。冉冉红莲双拥护，灯前提出小鱼篮。
石梁无病涉，杖屦时相逢。昔闻横空霓，今见跨水龙。
荒祠存玉像，画壁剥苍苔。额古名难问，村空祭不来。乱鸦号古木，斗雀罥浮埃。犹有人求珓，西风动纸灰。
眼底何人画松树，一株两株拂烟雾。青入石泉形影空，老摧岩壑愁日暮。山鬼作灵夭矫行，于菟受缚却回顾。摩挲双眼看不真，恍然步入庐山路。气寒心悸狂欲踆，仰面大叫真宰怒。雷霆排空顷刻成，茅堂却被风拔去。停杯收卷起长嗟，四壁秋声雨如注。
谪居潇湘渚，再见洞庭秋。极目连江汉，西南浸斗牛。滔滔荡云梦，澹澹摇巴丘。旷如临渤澥，窅疑造瀛洲。君山丽中波，苍翠长夜浮。帝子去永久，楚词尚悲秋。我同长沙行，时事加百忧。登高望旧国，胡马满东周。宛叶遍蓬蒿，樊邓无良畴。独攀青枫树，泪洒沧江流。故人西掖寮，同扈岐阳蒐。差池尽三黜，蹭蹬各南州。相去虽地接，不得从之游。耿耿云阳台，迢迢王粲楼。跂予暮霞里，谁谓无轻舟。
但吹花信风，莫作妒花雨。我欲采琼枝，换得同心住。
一壑风烟醉眼赊，寻幽偶尔过僧家。危岑古佛苔侵座，复径人稀棘碍车。林木冬深无片叶，钟楼日暮有群鸦。兹游未尽粗豪兴，聊写新诗纪岁华。
人生幻化水沤同，来也应空去也空。八百胡椒枉遗臭，一双琴鹤愧清风。香沈南浦无长物，犬鬻东门有固穷。试问岭南名宦几，清天白日得如公。
四壁萧萧影尚遗，焚香独拜不胜悲。蜗牛迹满翻经石，蟢子罗张入定帷。山里楼台仍旧日，堂前松柏长新枝。狮弦欲听知难得，惟有寒风澈夜吹。
门头户尾事千差，了尽犹来未到家。明月堂前无影木，严凝雪夜正开花。
人间无伯乐，谁识是龙媒。君意青云久，吾年白发催。大寒推守火，清夜只书灰。消渴虽长病，还思露一杯。
要识梅孤绝，花于未叶时。玲珑寒玉片，点缀古铜枝。初雪落旄节，始删无传诗。东风一吹绿，万卉更能奇。
黄花灼灼映秋云，圣主临轩赉赐殷。鼎核珍传仙禁脔，壶浆香借玉泉芬。渭亭并赋师前哲，戏马登临薄冠军。日午风回龙衮动，漫漫瑞气蔼氤氲。
五十头白翁，南北逃世难。疏布缠枯骨，奔走苦不暖。已衰病方入，四海一涂炭。乾坤万里内，莫见容身畔。妻孥复随我，回首共悲欢。故国莽丘墟，邻里各分散。归路从此迷，涕尽湘江岸。
岷源西南导，东北归海门。天吴海风平，白沙漾成湍。琅琊渡江来，安东睨中原。一代临沂生，永嘉逢险艰。兹山幕府开，王气何郁盘。丹旭迎羽葆，赪霞薄旌竿。襟带画形胜，组练鱼丽陈。威仪春褉日，鼓吹前茅还。顾贺拜道左，吴会士骏奔。荆扬虽晏谧，新亭叹河山。仲父号夷吾，沧波骠骑屯。临津鞠军旅，甲弩填丘樊。至今波不扬，羁业奚足言。将军盛揖客，登坛尽衣冠。酾洒千秋人，悠悠望长安。
摧荷秃柳不胜春，脉脉荒堤数过人。我若有材能速化，应将地巧答天真。
薄游践初心，寓宿便晚静。山空秋有声，人寂夜更永。华鲸催晓色，有客动深省。焚香礼大士，杖策上危岭。黄金明窣堵，妙音生佛境。眼穷天无尽，地转江万顷。缅怀梁武帝，问法昔造请。识师鸟巢中，道契言自领。会令天龙宫，金碧粲绝顶。我来脩法供，汲水具乳茗。愿同桑下留，览胜毕馀景。还从天际归，悠然理烟艇。
江外水不冻，今年寒复迟。众芳且未歇，近腊仍裌衣。载酒适我情，兴来趣渐微。方舟大川上，环酌对落晖。两片青石棱，波际无因依。三山安可到，欲到风引归。沧溟壮观多，心目豁暂时。况得穷日夕，乘槎何所之。
逼人风雨夜窗寒，非雾非花带泪看。胶漆何期判胡越，嫌猜终使恸心肝。后身倩女离魂易，前度刘郎会面难。愿到春时同化蝶，此生无力负悲欢。
秋游宜净侣，忽漫却逢僧。韵朗人堪画，言清齿漱冰。月光从水起，酒力仗茶胜。懒醉通禅意，学参转葛藤。
南国来何晚，龙门去未迟。四方无事日，一老是閒时。天地凭藜杖，风花任酒卮。大臣终体国，去就不嫌疑。
素衣虽成缁，不为京路尘。跃马上云顶，欲呼飞仙人。飞仙不可呼，野僧意甚真。煎茶清樾下，童子拾堕薪。我少本疏放，一出但坐贫。缚裤属櫜鞬，哀哉水云身。此地虽暂寓，失喜忘吟呻。故溪归去来，岁晚思鲈莼。
满架开初尽，唯留几许春。轻风南陌上，落日莫江滨。影淡帘栊月，香消辇路尘。漂零莫飞去，别院有愁人。
游道狝猴面。陆操科斗形。意识不关貌。何谓丑者必无情。
巴妇能专利丹穴，始皇称作女怀清。此花即是秦台种，赤玉烧枝擅美名。
宿雨川原霁，凭高景物新。陂痕侵牧马，云影带耕人。十年深隐地，一雨太平心。匣涩休看剑，窗明复上琴。明时那弃置，多病自迟留。疏磬和吟断，残灯照卧幽。衰鬓闲生少，丹梯望觉危。松须依石长，鹤不傍人卑。落叶频惊鹿，连峰欲映雕。此生诗病苦，此病更萧条。旅思又惊夏，庭前长小松。远峰生贵气，残月敛衰容。林鸟频窥静，家人亦笑慵。旧居留稳枕，归卧听秋钟。华宇知难保，烧来又却修。只应巢燕惜，未必主人留。幽鸟穿篱去，邻翁采药回。云从潭底出，花向佛前开。
八二老翁神气豪，赋诗泼墨兴方高。更期百岁生朝日，来看吾公挥巨毫。
和士开。七月三十日。将你向南台。
缥缈孤城见石头，长淮云水自悠悠。孤村柳色连荒驿，两岸芦花隐钓舟。残月微钟京口夜，澹烟疏雨秣陵秋。客中不尽怀乡感，南雁一声双泪流。
没巴没鼻落一叶，发颠发狂何处风。九十日暑扫地去，满怀汗珠寻已空。却烦察判潘孺子，说与上舍陈元龙。来宵无雨必好月，一樽还要与君同。
良工苦思可心降，底事文禽不解双。欲采芳华波浪阔，芙蓉朵朵隔秋江。
去年闻君到漳浦，庭树鹊鸣帘燕舞。今年闻君入战场，眉间黄气如蒸雾。风霜往回太行道，空解寄声托飞鸟。南城百里不著鞭，轻逐归云高缥缈。知君苦吟尚如旧，他日相逢更惊瘦。明年射策对明光，曾听人歌扊扅否。
闲登此亭望，适乐同心赏。快谈积别多，长歌踞高朗。蛮岭自迢递，松杉正苍莽。始悦夏风清，更当霁月上。落落披襟袖，泠泠照宏敞。坐久夜无声，但闻水流响。
垂垂冻雨凌珠滴。阿谁唤作镫花夕。当时有梦到今圆，孤烟幂。残膏腻。寒山不着东风力。才领取归鸿嘹呖。又消受残梅狼籍。人间昨日是元宵，人非昔。天难识。明年消尽中原历。
家国两茫茫，诗酒佯狂。长安西望路漫漫，吟到恩仇心事涌。愁上眉端。何处觅红颜？金楼歌残。伤心剑底起波澜，自是情天长有恨。天上人间。
归来三径抱云眠，片石江郎大隐年。五亩尽忘中令贵，一乡谁并太丘贤。青门旧吏怀风素，紫阁名卿问草玄。共识佩刀龙种在，翩翩才望达甘泉。荧煌飞檄到乡闾，犹忆中丞旧上书。九列勋劳存琬琰，三朝名姓重璠玙。纳言司近双龙阙，廷尉门容驷马车。咫尺遗风劳梦想，高槐留荫在前除。
朝发京都城，暮上姑苏道。姑苏台上今何如，摇曳春风有芳草。芳草萋萋接长洲，居民商舸何其稠。大船如屋连平地，清歌妙舞盈高楼。此地民风尚华藻，力农不似为商好。商儿鼓柁任所游，贫民科徵岂终保。理民平政在斯行，慎勿远效蓝田生。
出江梅未花，过岭青着枝。解装书满床，自课应门儿。独乐非不好，民瘼将畴医。诏来不俟驾，世事犹可为。
不辰正有逢天恨，一读君诗更黯然。敢道朝廷用人晚，坐看陵谷入残年。滔天四顾无归日，强醉聊过览揆辰。却羡愚园好怀抱，能将馀事作诗人。文孙十岁摹周鼓，日课偏旁授《说文》。娱老知君定忘老，鹤雏渐长欲淩云。
篱落逐溪斜，悠然野老家。纵横聊种药，次第亦开花。锦里先生芋，青陵处士瓜。递观时物变，吾意已无涯。
夜黑山深暴雨催，虎狼队里脱身来。孝廉认得同行伴，映竹茅斋为我开。
五月羊裘一钓竿，扁舟容与下江滩。昔时朋友今时帝，你占朝廷我占山。有客才眠天象动，无人不羡御床宽。台前学种先生柳，却以纤腰傲世间。
诗源正嗣江西派，句律先空冀北群。从此金门玉堂去，好将雅颂启吾君。
胜赏烦相命，高轩枉再过。君应怜意气，予自笑磋砣。旅馆蒹葭思，青灯杕杜歌。不辞课僮仆，长为剪藤萝。
此段本来无向背，要须坚猛力行持。金刚正眼通身是，万境来侵莫管伊。
初谓鹊山近，宁知湖水遥。此行殊访戴，自可缓归桡。
人间天上张公子，宰邑弹琴艺桃李。门前五柳卧桁杨，刃无全牛有如此。三年墨绶何必迟，万里青云从此始。壁阴多暇清昼同，生尘罗袜醉春风。东飞伯劳西飞燕，南飞乌鹊北飞鸿。红妆倚楫君青骢，但愿主人黑头公。
卖花深巷鹤巢居，野水闲云意自如。试砚绿浮茶气永，呼灯红入酒香初。初来有赋迷荒径，结习何心爱草庐。岁暮方知身是客，到门犹见故人车。
专城未四十，暂谪岂蹉跎。风雨吴门夜，恻怆别情多。
重舣浯溪似宿招，次山风致一时豪。不须台榭旌吾有，暂借江山寄兴高。云拥杖藜临绝壁，雨催诗句度香桥。使槎不尽相留意，独倚天南望斗标。
银湾迢递明星烂，寒夜鸡鸣夜方半。闺人宵起发哀叹，辗转虚楹旦复旦。玉漏声寒闻捣衣，霜清露白孤鸿飞。
人海百忙着懒，林栖一病支穷。药炉茶灶耐从容。寒月压帘影重。山水游成宗炳，韭华帖美杨风。笛边梅讯迟春红。腊鼓迎人催送。
故人久别益凄其，谁遣瑶华慰所思。丹凤城头不堪望，五陵春早滞归期。
天风吹馀晦，万木晴扶疏。寒云淡山色，水墨涨秋图。驾言寥廓中，一径渺盘纡。却首谢尘世，培塿而潢污。谢公好登山，折屐第三谷。麻姑乃不到，颇负登山足。寒杉鸣古珰，涧道泻淙玉。筇竹白接䍦，吾将追往躅。空山万幽木，弹以终日风。无弦自秋曲，奏满天地中。爱之以心灵，听之以耳聪。道人抱琴来，此意不可通。
负弩前呼地起尘，炎风烈日正随人。暂投茅舍支拳坐，却是从前倦客身。
三吴沦浩劫，异地独羁迟。忽听乡音熟，偏增客路悲。未遑通款曲，各自诉流离。烽火犹如此，同归待几时。
繁华如梦只须臾，妙相何堪问有无。明月夜郎愁李白，飘风歧路泣杨朱。台荒早闭宫思子，天远难为石望夫。多少閒愁消不得，鲛人望海泪珠枯。
绿纱窗紧掩罘罳，肯放轻风透一丝。微笑岂因茶泼后，不言常似扇障时。贪看花影吹灯早，爱受兰薰出浴迟。未必长卿真病软，强邀纤玉为扶持。
日月绕须弥，人间分昼夜。南阎浮提人，祇被明暗色空留碍。
天生江水抱城流，又耸高城十二楼。习礼旦闻何狗曲，退朝晏作挟雌游。江东新贵诸王健，河北崇祠四圣优。叵耐五坊多恶少，横行螃蟹出监州。城阳鬼降赤眉知，罗马三雄彼一时。谁共猿猱课揖让，终然劳燕去差池。对桩库立囊无底，请室人来爵屡褫。一事原尝甘敛手，奸雄浆博是吾师。拿翁仗剑起风尘，中道仳离约瑟芬。山上蘼芜辞故主，宫前桃李迓新人。三商侍燕工调瑟，双陆持筹等算缗。闻道镜奁脂盝畔，茂陵金椀并时陈。饥来臣朔想空囊，海内苍生阙盖藏。但使希文识忧乐，争教李特起流亡。肘间六印当朝重，海上群夫逐臭狂。钩党黄巾同一例，汉家朝事近荒唐。
窈窕溪真十二仙，灵犀分水夜长然。珠宫每按皇人笔，点较青瑶第几篇？
宣和天子开南苑，画史当时皆妙选。王孙公族总好此，精绝谁知赵希远。君不见开元之中世称文，宗室亦有李将军。希远师之得其妙，思陵宝重千钧。松下何人白练裙，萧散似是华阳君。展图安得从尔去，相侔吹笙卧白云。
晨冰结车辙，朔野风正厉。君行良亦勤，正与苦寒值。超然出门去，曾不顾我议。譬如云飞鸿，势不受维絷。开笼恣其往，万里在展翅。场功十月毕，田家足豳事。儿童樵牧归，荆扉寂已闭。燃薪烛茅屋，并坐侄与弟。自爱村醪熟，或以山鹿馈。冻蔬斸青黄，寒药煮根柢。从容温饱间，万事一无累。嗟予不得往，注目云接地。
有酒且莫斟，听我歌一曲。所歌无长语，江梅倚修竹。炯炯寒露冰，皎皎白驹谷。粲粲能赋人，日日对高躅。诗如何水曹，发兴扬州牧。味入傅岩翁，调鼎国受福。桃李岂不华，入景混凡木。偃蹇有长松，穷年相照瞩。
茅屋小于船，寒宵此会偏。苦吟因静得，幽思与閒便。断壁栖云气，虚窗闭篆烟。帖残重补画，琴老不胜弦。画轴尘为古，茶炉火自然。细泉胶苋腹，冻鹤堕松巅。石鼓鸣如磬，瓷瓶色类铅。雪明灯焰减，风远漏声传。鼠黠窥人走，僮顽背客眠。骨清神欲脱，兴逸语犹颠。野性终应在，浮名岂足缠。欲从支遁隐，未有买山钱。
冥冥雨脚来，岩谷生暝色。大江失洲渚，隐起烟雾白。微茫沙边树，坐觉云气隔。霖霪已经时，初不见天日。城中三尺泥，陌上无辙迹。秋田穫无时，农父相对泣。各言迫军输，督责甚峻急。今晨忽晴霁，晓日照屋壁。吾饥行可疗，庶食明年麦。
细雪何柔弱，我心久憔悴。愿君试掬之，化汝掌中泪。
年华弹指又重阳，此日登临兴倍长。风急雁行频聚散，霜高树色杂青黄。林閒夕照明如画，篱下幽花晚更香。几度阑干凭眺望，暮云秋景太苍苍。
深闺无一事，夜坐喜春晴。笔秃诗犹健，灯残月尚明。半帘新月色，四壁乱虫声。遮莫难成寐，荒鸡几处鸣。
雨歇林气清，鸣蜩集高柳。痴儿戏我侧，进此尊中酒。御史不在前，执法不在后。陶然玉山颓，竟入无何有。
记回阑斗洒，小阁吞花，同款青尊。倚遍红红曲，认春衣零落，犹带香痕。回首六桥烟柳，浓绿已巢莺。消受年华，几番吟醉，惆怅前尘。家邻。湖畔路、忆筵上横箫，歌罢囊笙。水榭潇潇雨，只画帘香暗，怕近黄昏。重省三生旧事，幽句惯题裙。尽刻意伤春，小桃树底深闭门。
戎马曾从百战场，殒身自许效边疆。长蛇尚在龙泉堕，飞鸟未尽乌号藏。湘水此时悲宋玉，东风何处问周郎。可怜天道每如此，徒使忠魂饮恨长。
穷生变革而今事，俱下泥沙自古江。无用读书重泛滥，有钱使鬼最倡狂。灯昏教案听三鼓，水落行情愤一觞。纵有登台千线泪，那堪流对小儿郎。
迢迢牵牛星，杳在河之阳。粲粲黄姑女，耿耿遥相望。莺狂应有恨，蝶舞已无多。揖让月在手，动摇风满怀。病态如衰弱，厌厌向五年。衰颜一病难牵复，晓殿君临颇自羞。冷笑秦皇经远略，静怜姬满苦时巡。鬓从今日添新白，菊是去年依旧黄。万古到头归一死，醉乡葬地有高原。人生不满百，刚作千年画。日映仙云薄，秋高天碧深。乌照始潜辉，龙烛便争秉。凝珠满露枝，游飏日已西。肃穆寒初至，九重开扇鹄。四牖炳灯鱼，羽觞无算酌。倾盌更为寿，深卮递酬宾。
天然石屋两三僧，趺坐寒云几上生。想见瓦炉烟断处，一函经对万松清。贰车林下喜逢僧，眼底千峰逸兴生。五马未游心已到，吟笺零乱岫云清。澹泊贤侯似衲僧，功深心地枣梨生。画堂歌舞聊娱客，客退依然禅榻清。
玉人携手弄秋英，寻遍池台见月生。小杜有灵应羡我，今为闲客此闲行。
雉堞层层见，高窗枕簟凉。片云行木杪，一鸟破山光。洗石苔绞乱，投竿水气香。幽栖如傍此，不羡午桥庄。
曰嫔于京，天作之配。进贤审官，克勤其志。于穆清庙，本仁祖义。亿万斯年，神灵攸暨。
平沙竹树晚毵毵，楚客维舟近峡南。忽忆微云将雨过，满林秋色照江潭。
香霏粉霏，山宜水宜。蓦然经雨红稀，负东风是伊。卖花巷迷，嬉春舫移。画楼人懒薰衣，怨枝头鸟啼。
何待颉羹方引退，暂忘设醴可觇终。申公见事差伤晚，直待髡钳八十翁。
别来何所见，秋色在平芜。坠叶濠梁满，残星水榭孤。蝉声催度曲，鸟语日提壶。往日园林主，题诗向海隅。越闽为接壤，风土尚堪论。旧国隔千里，新家何处村。儿贤知向学，亲健莫伤魂。景略雄谈在，无妨虱更扪。
为文轻薄病难医，白障侵眸喻亦奇。辱骂要知非战斗，会稽遗教最堪思。
荷锸相随死便埋，平生六合等浮埃。千年一醉不知晓，谁向苍苔酹一杯。
送君归，乱山归去，婚嫁参差都了。向竟似、无情春杳。不使莺花缠绕。玩弄清寒，沉酣玉醴，怕不成仙道。日养寿、影减婵娟，却笑蔡家，犹爱纤纤姑爪。颜未衰，心花意蕊，况有十分光姣。镜里复红，分明大药，不在丹干好。引啸时有风，飞身欲在烟杪。恨此生、茅龙未遍，五岳犹牵怀抱。莫学庐耽，片片毛羽，拂尽洲和岛。恐去家未久，归来但见华表。
江山又值星碎。荒唐满纸，一掬辛酸泪。想当日君臣，笙歌内里。珠帘半卷，凉风乍起。夜深前殿平阳，露侵歌履，曾谱得、霓裳羽衣几。鼓鼙不辨胡汉，四壁烽烟，六军罗绮。秋日照、荆棘高冢荒垒。青衫遗老，白头宫女。伤心一片残阳，哭向蒿里。孝陵路、年年衰草耳。到此谁意。一抹神州，纤儿争市。恨保障、更无檀道济。饮黄龙、空自把酒盟诸水。剩商女、独解怜前史。后庭花、唱声声蘼。
岩城鼓角拥储胥，郡将横戈导隼旟。汉国提封存万户，楚骚哀怨起三闾。清朝礼乐无荒远，内史巡行自古初。衡岳动摇应愧尔，召南歌咏正愁予。
际会中兴日，来归异姓王。艰危从战陈，淑谨自闺房。眼看儿孙盛，身膺福寿长。平生修净业，一念即西方。
薄暮有所思，终持泪煎骨。春风惊我心，秋露伤君发。
凿池半亩小通潮，隔岸秋光不可招。谁采芙蓉荡双桨，移栽红艳未辞遥。为园营沼为栽花，几向西风见物华。惟有芙蓉江上好，秋光分自野人家。怀人偏念小开子，悲秋犹惜木芙蓉。花到草堂人尚远，可能载酒一过从。
谁知造化用工深，处士陶潜独返魂。白发书生留晚节，从今岁岁典刑存。
春色平台散客愁，淮南桂树小山秋。身为一郡风尘吏，借问何如此薄游。闻道相知满帝京，时来不得避功名。纵今再补王门客，恰好逍遥遣宦情。白云湖上酒家春，坐爱青山误此身。诗句近来多远兴，那能不作宦游人。夙昔分符结主欢，今来相国岂微官。也知合有抽簪日，且向山阴雪夜看。
玉燕垂符小，珠囊结艾青。更将长命缕，侵晓奉慈庭。
倚槛浮云暝，开樽片月随。阴晴那可定，会合正难期。桂苑曾题柱，梁园好赋诗。相留惜佳景，明发路逶迟。
北风吹雪抹潮头，待过东南第一州。去客情生来客梦，隔年灯照隔江愁。玉皇谪吏行当复，金阙除书即便收。言简气清终有用，卧龙山下自难留。
燕子飞来日几遭，又从窗外立花梢。分明探得人心意，方敢衔泥补旧巢。
早是天涯多病客，可堪春末少年时。风流任使花王笑，欢乐除非酒伯知。荆岫定为郊社器，渭川终作帝王师。琅玕未实烟空老，不恨年来紫凤饥。
倏忽精灵变，浮生未可几。向知愁贝锦，谁复记牛衣。雨露宁荣悴，风云各是非。斐然二三子，戒尔盍言归。
善即谁为御，我来无别心。聊复寓兹兴，兹兴将何咏。
秋雷一动蛟龙走，王生夜半寻五斗。把酒向天天忽开，星辰错落乱吾手。
松萝深径积莓苔，何事荆扉夜半开。犬吠嘹嘹惊夜梦，月明千里故人来。
两条云岭摩天出，九曲黄河绕地回。自是当年游牧地，有人曾号伏羲来。
百家各有用，岂谓儒独尊。黄老尚柔退，为古英雄人。孔老不异宗，学易探天根。孙吴篡易秘，立术较不纯。至竟古干将，杀人为人珍。非攻而善守，墨翟尤魁伦。翟也道不传，般尔海外行。至今疆埸上，金火两不情。万魂一惨怛，上苍亦久闻。大乱大才出，相需会有因。五行各代谢，一尅复一生。终当肃雷电，长啸开蒙屯。
天东日出大海红，五色云挂扶桑弓。乐府谁歌迣万里，天马真见来从东。礼王昔阶大贝勒，屡以克捷宣肤公。叶赫乌拉万部众，群瞻威烈挚且雄。紫云夹日近翊卫，一家合德襄丹衷。恭闻所乘克勒马，摧坚陷锐皆当冲。萨尔浒山第一战，从古无此神奇功。明师一蹶遂弗振，二十万歼五日中。此马尔时倍趫捷，出入厓隒千万重。每闻鼓鼙迅喷鬣，嘶起涛濑回长松。至今轩皇教战处，涧谷啸舞犹呼风。时无画者今补画，枣骝色异尾与騣。腹间旋毛鳞甲动，耳夹肉角筋垂虹。山前人指洗创处，自跑圣水春融融。其高七尺修丈咫，想像精异还为龙。长洲汪琬为作传，传后系语如褒忠。方召周诗无异驷，徒咏修广联车攻。曹韩之画杜甫引，曾何伟迹来花骢。此马得遭此际会，是乃月驭星精从。纸上熊熊气起立，俄顷蹴踏凌千峰。国家得天厚元气，人物笃起天所钟。宗亲有王峙桢干，王有神骏留奇踪。谱入奎章庆隆舞，陋彼六骏唐石砻。诗成敢试点笔响，恐近瘦骨敲青铜。
远树髡烟，冻沟胶雪，过江第一邮程。叹隋家万柳，总未返春青。想前度红桥战火，玉箫低哭，月也愁兵。让秋坟、诗鬼年年，来唱芜城。竹西响寂，只黄昏吹角还惊。甚镜国居鹦，脂天过马，冷换柔情。大业繁华影子，如萤绿，堕水无声。怕樊川重到，珠帘旧路都生。
自识文翁化，佳声满大藩。野人看露冕，稚子望行轩。草色青春细，棠阴白昼繁。东风应有意，先到宛陵原。
湿花春雨如珠泣。泣珠如雨春花湿。花枕并敧斜。斜敧并枕花。织文回字密。密字回文织。嗟更数年华。华年数更嗟。
青原台成知几春，倚栏但爱江山新。那知遇事发奇秘，使君著眼惟忧民。鲁台当年有故事，首验云黄期岁美。凤翔仙伯记新亭，不志游观名雨喜。纷纷烟霭何足祥，丰年上瑞不可忘。江头白粲连万樯，剩与官家实太仓。
欲扫黄英赠碧云，其如江上赋离群。明年好赴登高会，莫遣看花最忆君。
扊扅思旧苦，月缺白毫光。孝懿绰驯习，德音宁讵忘。委禽流庆衍，偕老誓言荒。肖似传孙息，绸缪卜凤皇。
久怀简书畏，幸解绅笏束。忘年效儿女，适意挥僮仆。植杖理新蕉，埋盆养寒菊。前除驯鹊乌，近槛游麋鹿。遐观时倚楹，瞑坐或忘烛。门阑迹如扫，我亦甘幽独。薿薿庭前林，离离夹中道。灵柯结繁阴，颜色四时好。岂无霜雪侵，不改凌云操。缅怀壮士心，雅契幽人抱。如何方寸摇，悬若风中纛。吾庐偶与邻，聊拟七松号。青春背我去，白日不吾谋。霜飙惊草木，寒威戒衣裘。寓形复几时，四序忽一周。世路伏剑戟，中怀孕螟蟊。营营事长久，颓龄如置邮。丘园倘未卜，悟悦心自休。穷秋杂花远，眷此霜下杰。明金委珞璎，宝璐缀环玦。依依风递兰，皓皓日穿雪。若无夭冶姿，不受众目悦。共杯泛其英，揽之肠为结。谁能踵高门，持以浣中热。出门泥活活，不闻车马喧。一身谢羁绊，百事从弃捐。坐旷非息虑，逃空遂忘言。青灯有馀烬，妙香无续烟。涓涓檐间霤，猎猎窗上鸢。夫物具成礼，胡为尚求筌。颙颙集癯仙，娟娟罗静女。孤标与秀色，翛然出环堵。我来三二月，离立仅成伍。及秋新梢敷，接叶庇风雨。一日不可无，幸兹共寒暑。高枝有垂赏，鸣凤在何许。驾言出城阙，行行陟崇山。舒怀到昭旷，未觉天地宽。鴥彼离群雁，嘹嘹浮云端。嗟我远兄弟，千里同岁寒。举头不见日，况复远长安。归飞胡不早，听此彫朱颜。茅茨八九椽，中有插架轴。琅函与贝叶，落落皆在目。闲依净几翻，缓绕疏篁读。困即抱之眠，拥鼾宁厌熟。不知老将至，一时肯载腹。此乐殊未央，吾生亦云足。公园十亩馀，日陟亦成趣。浮阴未全收，晴沙已胜步。杖藜相与行，童稚杂冠履。枯鱼泳微澜，悴菊饮晞露。欣物各有时，抚怀偶轩虑。安得三径馀，诛茅种瓜芋。凝云吐秋曦，翳目眩晴昼。扶行憩高堂，恍若历辰宿。清涵城角池，碧耸林端岫。微茫纵遐瞻，佳处时一觏。冷风生襟裾，俯仰小宇宙。何必如云翮，超然追禦寇。
把袂一为别，飘零积岁年。衣冠散兵火，兄弟隔风烟。雁去秋霜外，书来暮雨前。离心与归梦，日夜海云边。
相送西郊暮景和，青苍竹外绕寒波。为君蘸甲十分饮，应见离心一倍多。
灵岳乾坤秀，飞泉河汉垂。超然山水兴，身在白云涯。
少小冠椒房，被服惟绮缟。宫中谣诼多，弃捐焉不早。濯濯芙蓉花，盈盈菉葹草。盻盻羞相怜，婷婷自难好。妾不悔蛾眉，君恩傥终保。
白云深处缚柴荆，一壑湾环似有情。志气萧娘并吕姥，年华张丈与殷兄。浊贤清圣时同酌，上尾平头得共评。莫问鹤翎由啄抱，此心久与白鸥盟。
黄叶声迟风歇。龛火夜寒明灭。残月却多情，来照先生归辙。清绝。清绝。透隙飞霜似雪。
不爱黄山爱紫霞，紫霞中有故人家。多情每遣潜溪水，流出相思与落花。
映阶駮藓漫层层，古柏连蜷上老藤。梵鼓粥鱼今落莫，半归官焙半残僧。
不复云軿去自留，却凭飞鹊集中流。
重庆堂西百尺楼，登临如在泮宫游。一方礼乐观瞻便，数仞门墙眺览周。文庙地高通月殿，泮池水满入瀛洲。青衿故是君家物，日日凭栏望未休。
死亦寻常事，如君浩气存。但知危授命，不向虏求恩。篆卸忠尤盛，官卑节弥尊。荒陬思德政，涕泣遍山村。
乾坤万丈谁为工，千古开阖罗纤洪。龙眠巧思小收拾，但见长江浲洞群山雄。苍烟两岸飞鸟没，丹崖百丈悬寒松。何人山下弄舟楫，不道舟楫藏胸中。扣舷浩歌望箕尾，古人去去难再逢。题诗未尽济川景，万事一笑凭天风。
归来人境异，故里是他乡。坐阅红尘过，愁多白发长。关山云渺渺，江汉水茫茫。世事何多感，凭高又夕阳。某水某丘在，杖藜随处行。穷幽那适兴，岂是未忘情？契彼渔樵乐，于吾势利轻。云根老梅树，花发最分明。小斋尘不到，寂寞野人家。下榻来风韵，看书度岁华。已忘巫峡月，空惜武陵花。欲问并州信，故人天一涯。
是间南极老人星，乔木脩篁亦有情。直向朱明为后殿，不随黄落入秋声。儿孙衮衮看新出，兄弟团团得晚成。笑阅世人心事短，却从黄老问长生。
缺月江楼夜向微，惊枝乌鹊尚南飞。车尘渐逐春花乱，可有行人不忆归。忘念平生已扫除，疏星云汉暂相于。一灯半偈庄严地，说与春残恐负渠。
容易失沉沦。路难悠悠常傍人。不为困穷宁有此，须亲。白水青山空复春。对酒满壶频。户牖凭高发兴新。正是江南好风景，逢君。更恐归飞隔暮云。
试问南来雁，何时战马闲。古闻侵柳塞，今见入梅关。南海潮方怒，西江士不还。凄凉广州妇，万里没燕山。
楚些难招万里魂，哭残痛泪立黄昏。生馀瘦骨怜终饿，诗与留名已十分。霜月黯，桂兰焚，天涯何处吊孤坟。千山等待鹃开遍，为掬心精验草根。
炙背情方适，融霜日正暾。何妨凭曲几，相与俯晴轩。爱景欣亭午，闲身得负暄。映檐成白醉，挟纩谢奇温。岂止宽寒色，犹思奉至尊。桃花满肌骨，佳句忆王孙。
后亭昼眠足，起坐春景暮。新觉眼犹昏，无思心正住。澹寂归一性，虚闲遗万虑。了然此时心，无物可譬喻。本是无有乡，亦名不用处。行禅与坐忘，同归无异路。
在昔南凉王，穷兵复黩武。纵横河湟间，动辄提桴鼓。好战国必亡，率为西秦虏。世隔几沧桑，久已骨朽腐。独此一荒台，岿然历千古。
百尺雄关，遥望处、势分吴楚。临断岸、扁舟乍舣，独来吊古。哀雁吟霜孤月冷，阴风拂水江潮怒。正凭高、默默感予怀，谁堪诉。思昔日，孤忠苦。向此地，重开阻。叹兵屯虎豹，欲飞难度。楚树吴云犹在眼，吹箫乞食归何处。但如今、铁限锁寒烟，迷榛莽。
北斋有凉气，嘉树对层城。重门永日掩，清池夏云生。遇此庭讼简，始闻蝉初鸣。逾怀故园怆，默默以缄情。
江皋误洗荷锄手，滴尽沧浪书满家。第一讳穷人谬甚，再三称好子虚耶。霜眠茅屋可无酒，春到梅梢怕有花。烦见歙州梁别驾，为言诗骨雪槎牙。
东梁如印蚕，西梁如游鱼。二山夹大江，早暮潮吸嘘。解舟辞姑熟，速欲还吾庐。风逆未可前，泊浦近烟墟。波中事网罟，乘月多夜挐。冰滩聚鸣雁，霜葭正疏疏。是时昴毕中，旷渺天地虚。静坐人已眠，我虑久洗如。自起取美酒，独酌邀蟾蜍。蟾蜍射白光，入盏亦踌蹰。醉来不解舞，欲揽常娥袪。昔对谪仙人，此意复在予。既醒裂尺素，立作数行书。寄与青山冢，精灵其有诸。
故人千里相逢日，公暇时登江上台。忽买归帆向湖海，可堪羁客送樽罍。诗中景象凭谁写，舍后林扉懒自开。紫蟹香粳莫深恋，秋风还拟挂帆来。
怪石凝云气，横枝浥露香。故人渺何许，秋意满潇湘。
青沙白石雨翻盘，浊酒香莼挹露漙。素魄岂知人尽望，啼乌不觉夜逾寒。檐前斗影悬泉落，天外星槎倚汉残。君自不妨明月引，关山四望岂胜弹。
细切辛丝，香堆翠缕，谢家春满纤收。粉光新靧鲜桃，黛影乍描恁柳。欢开生日，尽膝下、莺歌消受。羡又添、一岁风光，长媚画堂寿母。今岁好、酿多美酒。来岁好、脍多腻肉。朔囊虽满钱刀，不满汉京少妇。餔麋儿女，一个个、怜伊黄口。念楚狂、妻已冰清，莫比女花还瘦。
雨洗秋城碧玉天，暮云吹尽月娟娟。寂寥谁是清宵伴，只有姮娥最可怜。
快帆美满送船去，忽值高沙船不行。只道今朝风色好，不知还有暗滩生。
园池开拓费经筹，雅意奚专自宴休。好事庶逢贤守继，康时聊便里民游。一闻公暇闲无敌，顿激归心浩不收。早晚再容怀绶乐，赤松高趣遂希留。
虎豹重关锡命来，麒麟高阁画图开。七书总是平时略，三策应非济世才。玉树无花江令老，青袍似草庾郎哀。风尘满地江湖迥，都把心情付酒杯。析木天清泰运开，五陵佳气郁崔嵬。楼船尽向东溟去，天马新从西极来。一统王春行四岳，六符星象正三台。会同馆客多如雨，说道黄金又筑台。
优游一辟难赞经，仲舒师友尽时名。已登乡国一经荐，未究天人三策情。文定浚源虽瑩彻，牧堂奕叶必敷荣。紫阳风水深留意，磨石佳城后世评。
不折非为夭，君名久益新。学徒希四勿，年仅越三旬。南斗销丰剑，西郊踣鲁麟。斯文天已丧，宁不为沾巾。
旧踏龙泉有屐痕，今来西阁阅朝昏。层轩历落峰峦入，叠嶂森严日月吞。瀑水时飞岩际雨，怪松皆走石间根。幽奇两擅应雄长，一字为褒须更论。
岁晚寻春闲不住。百里奔波，千里香如许。老眼自花花自语。枝头莫把春花误。难得中秋逢再度。月满鄞江，忽读惊人句。灯下新朋兼旧侣。人间信是芳菲路。
春阴如縠绿烟生，十里东风燕子程。却羡幽溪一茅屋，万花围住过清明。
瓦盆片石垒青苍，兴入湖山寄小窗。细看纤鳞无限乐，不妨斗水学西江。
高崖悬日月，钩梯通别嶂。峻岭引苍龙，云雨时飞飏。谁攫此蜿蜒，直挂青霄上。玉女接明星，落黛寒相荡。浣手洗头盆，还扶九节杖。载陟灵掌尖，博台屹相向。叔卿驾白鹿，汉武先惆怅。玉简浮金液，今古闷灵贶。
僧坊何事俗尘同，索我精神阿堵中。有相要知皆是妄，发真那更陨虚空。
七年不到双松下，胜地经过感慨重。扫叶僧开明月径，浇花人打夕阳钟。苔封古殿栖驯鸽，雨湿空廊损画龙。犹剩太平丞相碣，白头作记叹疏慵。又听经声到上方，长明镫下礼空王。书摊漫说前朝市，窑变争看古佛妆。杰阁花深留美荫，小池荷老剩余香。卢沟行骑登高见，怕动轮蹄断客肠。
公休时得岸轻纱，门外谁知吏隐家。斗鸭整群翻荇叶，乳乌无数堕松花。携琴秀野弹流水，设席芳洲咏落霞。向晚双亲共诸子，相将来此乐无涯。
一从云水住，曾不下西岑。落木孤猿在，秋庭积雾深。泉流通井脉，虫响出墙阴。夜静溪声彻，寒灯尚独吟。
九日登临有雁来，书传坐上手亲开。呼儿满酌黄花酒，为子深倾锦石杯。
看山如看画，听水如听琴。水流碧溪转，山高白云深。俯仰天地间，万物本无心。松风飒然来，为我涤烦襟。
饮马长城窟，泉腥马不食。长城城下多乱泉，多年冷浸征人骨。单于吹落关山月，茫茫原上沙如雪。十去征夫九不回，一望沙场心断绝。胡人以杀戮为耕作，黄河不尽生人血。木波部落半萧条，羌妇翻为胡地妾。圣皇震怒下天兵，天弧夜射旄头灭。九州复禹迹，万里还耕桑。但愿猛士守四方，更筑长城万里长。
天目山房，洪崖老仙，亲授一灯。自檄草参筹，宾筵领袖，鼎梅助味，省闼权衡。华国文章，立朝风力，犹有老成人典刑。如公样，盍夜趋宣室，昼对延英。乘轺惠我湘民。作翼轸中间一福星。正千艘漕玉，张颐西峤，单车把绣，将指南闽。过阙留中，历阶而上，方值汉朝更化新。南中事，若君王问及，老弗能胜。
谁能如铁牛，横身负黄河。滔天不能没，尺箠未易诃。世俗自无常，徐公故逶迤。别来不可说，事与浮云多。当时无限人，毁誉即墨阿。虚声了无实，夜虫鸣机梭。相逢一笑外，奈此白发何。天骥皆籋云，长鸣饱刍禾。王庭旅百实，大贝随弓戈。君独一麾去，欲赓五裤歌。甘棠古乐国，白酒金叵罗。知君不久留，治行中新科。过客足嗔喜，东堂记分鹅。此外但坐啸，后生工揣摩。
江上老人终独往，尘中孺子果何知。溪翁欲识沧浪意，看取青霄浸月时。
万卷缥缃付典藏，记曾身见曝书忙。盆荷风动芸香发，未觉炎威夏日长。
洗却浓姿总出尘，十眉图样自翻新。从来窈窕倾城色，定属聪明绝世人。三起三眠知柳重，一颦一笑比花真。为卿别制閒情赋，要与陈思赌感甄。
诏下催归觐，人传便尹京。班才联从橐，庭忽舞铭旌。玉树悲中折，金丹圣莫生。泽多唯乳子，天道若无情。
云山万叠深复深，山根碧涧清人心。幽人长夏忽来此，避暑坐爱苍松阴。坐来睡渴目双瞑，谁计斜阳在东岭。如雷鼻息和泉声，风捲松涛吹不醒。满襟凉思寐正浓，吟魂缥渺随天风。不知清梦向何处，但见据膝身如弓。华胥览遍神应悦，乐听钧天情更惬。邯郸只恐熟黄梁，漆园浑讶飞胡蝶。南柯或为太守公，腹上忽见生长松。仰天大笑堕驴后，游仙或卧莲花峰。天官笔韵含飞动，此幅尤为人所重。披图堪叹古今人，往事悠悠皆一梦。
五载兴贤日月疏，间关多是老閒居。朝廷远虑淹才敝，郡国新颁间岁书。士子将期贺空谷，诗人当复兴嘉鱼。无能自愧逢辰早，已脱犁锄就栈车。
谁遣丹青笔，图形悦叶公。画成睛未点，耳具窍无聪。可扰宁神物，难驯实戾虫。谁云大雄氏，降伏见禅功。
已拼今生了。又无端、一竿秋水，愁丝偷袅。历劫难消杉湖梦，梦倚朱楼尘表。都不似、旧时轻窕。赋笔琴心同冷落，算只余、山色依然好。问旧约，误多少。词人例合飘零老。哪堪他、江关萧瑟，还伤行潦。儿女风云消息尽，悔说欢场草草。休更道、公无自恼。一抹斜阳依旧在，怕恹恹、染遍舆图稿。闲涕泪，挥应皂。
骤马天街一蹶中，险将折臂兆三公。翻身学士疑成瓦，擎掌仙人不是铜。漫笑庄生虚攫右，早夸杜老妙书空。断碑半截浑难补，天遣重完赖国工。失马何须吊塞翁，依然开口笑东风。屈伸使指良非便，运转从心已自雄。就笔书余新梦断，入林把处旧游同。九逵尘鞅经年倦，管领清间百日中。
愁心惨澹失清秋，归骨凄凉傍故丘。总为无儿怜伯道，更堪非罪哭王裒。从来祸福分淫善，谁谓忠良似寇雠。黥作孱兵宁饿死，西风残照泪交流。窜死遐荒万里馀，藤缠草束土侵肤。黄金竟为谗言铄，白骨翻成待价沽。形影自随嗟独老，肝肠分裂念诸孤。天高视听无消息，强欲招魂托楚巫。明时不得保天伦，万里投荒殒尔身。欲引残魂归故国，祗凭老仆胜周亲。瘴云泸水邮亭远，绝域孤城鸟道频。此日先茔容附托，一抔黄土骨如银。
遍身是，通身是，拈来犹较十万里。展翅崩腾六合云，搏风鼓荡四溟水。是何埃垲兮忽生，那个毫釐兮未止。君不见网珠垂范影重重，棒头手眼从何起。喝。
松风朝来入梦频，公馀乘兴去寻真。红尘物外长清境，白日壶中不老春。柏子灰寒烟寂寂，桃花风暖水粼粼。逍遥羽士闲如许，愧我浮名役此身。
秋在湖楼正可过，扁舟窈窕逐菱歌。淡云遮月连天白，远水生凉入夜多。已是高人难会聚，矧逢佳节共吟哦。明朝此集喧城市，应说风流似永和。
弋绨革舄最仁贤。俭德自躬全。忧勤庶政，三十馀年。金风肃，秋渐老，摄调。忱恂遍，群祀号泣诉旻天。缀衣将出，神凝玉几，一夜登仙。弓堕隔苍烟。七月有来同轨，引绋动灵辁。凄怆泪潸然。行号巷哭，薤露声传。东城去路，惊涛忍见江船。憔悴山川。不禁箫鼓咽，山阴处，茂林修竹芊芊。望陵宫，应弗远，金粟堆前。人徒慕恋，百神警待，盘翥驱先。戴鸿恩，空痛慕，泪珠连。千秋岁、功德寄华编。
持一升麦草间伏，呼之曰来从逐鹿。此我临濠初起时，臣作股肱帝心腹。积功封侯命不轻，一掷家奴封帖木。
黄云割露几肩归，紫玉炊香一饭肥。却破麦田秧晚稻，未教水牯卧斜晖。
去郭轩楹敞，新诗更忆听。侧身千里道，逐客一浮萍。蓄志思江汉，斯人尚典型。别离伤老大，愁绪月冥冥。
日色覆平津，年光催别晨。江帆今送客，水镜旧为人。城阙融残雪，山河入早春。寄言花共柳，好作道途新。
平原平等视青州，不佛不仙仍不侯。满树丝萝天富贵，半窗水墨月风流。皆云临济具双眼，且放东坡出一头。劈画尚能千百岁，须臾一笑跨商周。
仇池非仙境，商岭在人世。讵必深且僻，而后兵可避。大物有转移，戈甲满天地。城郭非云远，马迹竟不至。蓊蔚树木密，复重涧谷閟。中有长者家，累叶重名谊。积德服里社，故非一朝致。园池既显敞，栋宇亦弘邃。文甃洛花红，雕笼陇禽翠。恍然壶中天，迥与尘界异。崇觞延老夫，子侄尽擎跽。岂惟授之粲，抑且侑以币。客来无不速，各各满其意。居多章甫冠，宪宪洁衿佩。如闻筑精舍，徽国严祀事。纪载傥予属，庶用报嘉惠。
内人稀见水鞦韆，争擘珠帘帐殿前。第一锦标谁夺得，右军输却小龙船。
我诗慕渊明，恨不造其微。退归亦已晚，饮酒或庶几。雨馀锄瓜垄，月下坐钓矶。千载无斯人，吾将谁与归。
千里熙醇政，灵岩喜访寻。登临云拥座，穿径笋成林。乐逐天风远，尘随宿雾沈。绮罗红作锦，冠盖绿交阴。下顾关河小，寒知洞壑深。松枯存旧节，花老见初心。旌棨岚光润，樽罍野气侵。朋游敦雅契，吏隐共知音。自愧翁归拙，难攀子厚吟。城楼传晚角，绮陌骑骎骎。
老翁垂七十，不复叹头颅。浩荡新渔艇，凋零旧酒徒。严徐元衮衮，管葛亦区区。独有欣然处，登山未用扶。
月光倩影太凄清，楚楚向人似含情。微风乍至蛮腰动，细露轻沾玉箸凝。岂离群芳生幽怨，还为春光恨暗倾？天姿何须计独处？斗妍岂爱个中名。流星倏暂飞璀灿，闪电万钧引雷鸣。可怜天生倾国色，笑靥一瞬千金轻！丽质端合知音赏，哦声岂已动心旌？诗心与汝共相许，愿随佳丽到五更！
朝披梦泽云，笠钓青茫茫。寻丝得双鲤，中有三元章。篆字若丹蛇，逸势如飞翔。归来问天老，奥义不可量。金刀割青素，灵文烂煌煌。咽服十二环，奄见仙人房。暮跨紫鳞去，海气侵肌凉。龙子善变化，化作梅花妆。赠我累累珠，靡靡明月光。劝我穿绛缕，系作裙间裆。挹子以携去，谈笑闻遗香。
昭烈祠中忆汉庭，云移鹿走泪零零。生怜炎祚分三鼎，死恨曹瞒漏五刑。风急尚闻龙战野，月明还睹马摇铃。漫将成败英雄论，千古君臣照丹青。
招西楼秋魂。正沧波雁瘦，故苑鸦昏。早是愁填碧夜，梦销青春。归伴我，牛衣人。洗布裙。河边天孙。但补屋萝疏，渡江桃远，锦瑟易生尘。吴王国，空斜曛。让渔樵野局，沙际开尊。十里江村暑退，豆花遮门。看万鸭，如归军。带绿萍。来栖篱根。拚买醉山塘，斜阳一痕。红上巾。霜花腴还魂。忆灵岩唤酒，水瘦烟昏。更忆蛮江听雪，市桥沽春。都老了，翩翩人。旧屐裙。张循王孙。怅埋玉山川，销金岁月，环燕一般尘。秦淮曲，丁帘曛。共招凉藕国，翠雨飘尊。甘向红楼乞食，胜他朱门。黄月晕，围如军。照二萍。吴头吴根。空墨泪模糊，诗痕醉痕。凄满巾。
乐蒙城下碑负龟，破晓扪读了不知。冻雨濛濛苦无笠，半日扑面风逆吹。近午雪作如撒粟，顷刻集遍眉与髭。枯林沙沙蚕餐叶，浅水索索冰溜澌。田家尽为二麦喜，大泞可堪行者危。里程诧见几新墐，亦有僵倒命若丝。行商早宿释荷担，野店闭门无所为。最有移民可怜悯，十十五五相携持。涕垂入口不得试，齿牙?㾕风战肌。壮男忍负头上女，少妇就乳担中儿。老翁病妪呻且走，欲至他国知何时。尔守尔令宁见此，深堂密室方垂帏。羊羔酒香紫驼熟，房中美人争献姿。盐絮尖叉自矜饰，亲谀幕赞纷淋漓。乐者自乐苦自苦，何由画此陈丹墀。我今冻馁亦交迫，破帽遮首单衣披。腊尽不归饱妻子，荒山足茧愁奔驰。平生大言不自赧，岂料皆成无当卮。入城耿耿卧不寐，民生家计愁心随。唐生卧雪秪不见，见我此吟当和之。
江湖廊庙本相关，白首归来两梦闲。和靖北堂知善养，辽阳仙骨已还山。身名共隐无三窟，风雨归来惜万间。宛洛风尘莫回顾，商家庸见五开颜。
日月星辰和四时。骖驾驷马从梁来。郡国士马羽林材。总领天下诚难治。和抚四夷不易哉。刀笔之吏臣执之。撞钟伐鼓声中诗。宗室广大日益滋。周卫交戟禁不时。总领从官柏梁台。平理请谳决嫌疑。修饰舆马待驾来。郡国吏功差次之。乘舆御物主治之。陈粟万石扬以箕。徼道宫下随讨治。三辅盗贼天下危。盗阻南山为民灾。外家公主不可治。椒房率更领其材。蛮夷朝贺常会期。柱枅欂栌相枝持。枇杷橘栗桃李梅。走狗逐兔张罘罳。啮妃女唇甘如饴。迫窘诘屈几穷哉。
双双儿女缀班联，五岁娇娃意最怜。犹禁芳阶閒斗草，却教拈线绣床前。
夤缘度南岭，尽日穿林樾。穷深到兹坞，逸兴转超忽。坞名虽然在，不见桃花发。恐是武陵溪，自闭仙日月。倚峰小精舍，当岭残耕垡。将洞任回环，把云恣披拂。闲禽啼叫窱，险狖眠硉矹。微风吹重岚，碧埃轻勃勃。清阴减鹤睡，秀色治人渴。敲竹斗铮摐，弄泉争咽嗢。空斋蒸柏叶，野饭调石发。空羡坞中人，终身无履袜。
庭梧摇曳栖难稳，高吟乍闻林杪。咽露身轻，受风翅薄，唱出凄声多少。新愁未了。想叶底轻翻，暗惊秋早。一碧无情，哀音断续正清晓。琐窗人梦唤醒，吟魂飞不定，添我幽抱。秦树斜阳，齐宫旧事，几许伊凉谁道。空成赋稿。只嘒嘒传来，危枝苦调。镜里相看，鬓丝愁更老。
入眸明月若钩镰，低户约人谈。钟声乍起消残岁，一壶酒、遥对江南。微醉尤思前事，酣眠还梦鹣鹣。当年新绿溅珠帘，人手弄云簪。花前羞赧痴无语，半推却、近了青衫。兹日无从磨鬓，奈书寄说呢喃。欲将心事赋红笺，未写泪轻潸。去年秋月凭杯盏，影成双、同醉花前。嗔笑还挥芸袖，香风拂过阑干。入眸伤是旧时兰，花老似人颜。痴痴说道伤心处，落莺悲、柳细桃残。何日双双还就，当年苑上秋千。
素纸黑纱含恸剪，苍松翠柏和泪扎。谁言献花是旧俗，明朝她死定无花。
官从谏署清，暂去佐戎旌。朝客多相恋，吟僧欲伴行。河冰天际白，岳雪眼前明。即见东风起，梁园听早莺。
身隐山中聊复尔，诗传海外岂其然。间日有人携酒，恼如天亦醉眠。
险类天门凿，奇方日观悬。云移根尚湿，雨滴溜成穿。偃壑知灵草，窥窗有瑞烟。可怜醒酒处，树木旧平泉。
亲交莫绝，秉烛莫灭。来日孔怀，如何易别。营营百年，万虑难捐。在乐滋忧，当歌慨然。人生如蚕，食桑于野。桑少防饥，桑多防泻。茧成自殉，竟何为者？我欲终此曲，挥泪不能长。白头莫照镜，照镜悲流光。
晓庭微雨濯瑶华，愧杀群芳醉落霞。恐与蟠桃共花谱，三千年一耀灵葩。儿在天东忆此花，非金非玉净无瑕。曾孙几辈头如雪，袖拂寒香日未斜。
岷南土色赤，返照万峰濯。金焰出火出，槎丫歧鹿角。今夕尚在平，不寐听仙乐。山影墨头上，天倒压屋桷。推窗看西岭，林木远如幄。月落未落时，紫翠眩斑剥。三峨荡云海，波心一锥卓。光怪悸我魂，夜寒梦游岳。
药室璿房逦迤开，横空苍翠自崔嵬。石泉涌出如飞练，万顷黄云染绿苔。
参禅须是铁汉，著手心头便判。只如雪覆千山，孤峰不白，作么生判。上元定是正月半。
野寺寻真处，凭高望眼遥。天心留胜槩，人语在层霄。俗气从前避，清歌取次饶。明朝南北梦，嘉会惜寥寥。
弟判嘉兴蔼政声，兰坡兄又出专城。如将天上一蟾影，分作人间两郡明。江冷雪随帆幅去，路晴梅夹轿窗行。开藩便拜归班诏，也与玉山添重名。
小春天气未和平，冷暖于人孰重轻。幽菊瘦兰皆有味，凄风楚雨自无情。披来破衲便身稳，写到新诗彻骨清。个里不知谁得失，薰莸境界要分明。
佳期数遍银筝柱。怎禁得、一年年误。梅花开后不归来，更须待、明年飞絮。流苏帐掩鲛绡雾。是花笑个侬眠处。昨宵梦好欠圆成，到今夜、思量重做。
州县徒劳可自咍，便怜三径老莓苔。拂衣未作归来计，且把黄花到处栽。正色最宜霜后见，清香自是药中珍。明年把酒东篱下，采采何如旧主人。
潮阳海日向葵倾，白发捐兮答圣明。桥砌玉河萦水湛，阁连金殿拂风清。迢迢远路长淮济，灼灼薰天九夏晴。遥望粤云看日到，樵渔自适傲肥轻。
黄龙头角从来异，不与今时岁月争。复妙回途何处去，月明终夜照虚堂。
瘦筇倦作登高去。却怕黄花相尔汝。岭头拭目望龙安，更在云烟遮断处。思量落帽人风度。休说当年功纪柱。谢公直是爱东山，毕竟东山留不住。风前欲劝春光住，春在城南芳草路。未随流落水边花，且作飘零泥上絮。镜中已觉星星误，人不负春春自负。梦回人远许多愁，只在梨花风雨处。
忆昨叩溪扃，承闻病莫迎。云山成永诀，胶漆感平生。绋送老无力，薤歌遥寄声。何须闻宿草，未死有馀情。
望望沧波阔，汪湾湖水秋。津亭方迟客，远来何处舟。
山气空濛暑气收，南箕落落月如钩。松涛忽卷三更雨，林籁俄惊六月秋。破瓮从他中夜舞，敝裘怜我少年游。夜来起坐空长叹，生不成名已白头。
春深燕子绕朱楼，绝代才名此胜游。欲吊灵均无限恨，雨花烟草路悠悠。
檐外千帆背夕阳，归心杳杳鬓苍苍。岭猿群宿夜山静，沙鸟独飞秋水凉。露堕桂花棋局湿，风吹荷叶酒瓶香。主人不醉下楼去，月在南轩更漏长。
飘零书剑十年吴，又见西风脱尽梧。万顷秋生杯后兴，数茎雪上镜中须。晴天空阔浮云尽，破屋荒凉俗梦无。惟有固穷心不改，左经右史足清娱。
郊祀元居百礼先，史文虚拟阙今年。小臣曾读三王纪，冬至由来始祭天。
罗浮仙骨换丹砂，百折飞裙染翠霞。酒晕未消寒起早，夜来赐宴玉皇家。
褰帘雨正繁，附火寒已薄。修竹摇清音，芳梅绽朱萼。感此时运驶，对酒成独酌。多谢枝上禽，飞鸣慰寂寞。
沙塞何窅窅，树短百草长。大河屈曲流，不复辨四方。驱车日将夕，黑云隐长冈。人马俱饥疲，解鞍饮寒塘。张坐逐平地，击火烧乌羊。挏酪过醇酎，摇艳盈杯觞。既醉歌呜呜，顿蹋如惊狂。月从天外来，耿耿流素光。悲风动寥廓，拂面吹胡霜。白雁中夜飞，参差自成行。一箭落霜羽，挟弓负豪强。中情无留滞，千载能鹰扬。
竹叶响南窗，月光照东壁。谁知夜独觉，枕前双泪滴。
出门随意踏苍苔，过眼时光一笑陪。二十四风清绣地，两三点雨试轻雷。缬空舞絮随春去，钿水娇荷闯夏开。对景伤心儿女事，刚肠无奈祇衔杯。
簿书虽是不离身，一宿精庐兴味真。莫道后栏花未坼，夜来霜月岂惭春。
学诗真似学参禅，水在瓶中月在天。夜半鸣钟惊大众，斩新得句忽成篇。
友生如水泻平地，纷向东西南北流。诘曲各怀身世恫，浮沈都为稻粱谋。小星替月此何日，狂醉寻欢正可忧。颇觉近来无赖甚，倥偬云物漫经秋。
后死蓬飘甚，人间剧可哀。多君存友谊，一夕渡江来。妻子劳薪米，干戈逼草莱。廿年艰苦事，知不到泉台。
岁晚相思雪满庭，也知祠部亦冰厅。心期许我俱头白，云路何人独眼青。落尽灯花收夜局，寄来诗草带春星。长安客舍多如许，每过门时马自停。雪后楼台斗月明，怀人咫尺最关情。心无机事如君少，时有诗篇过我评。琪树夜寒巢鹤怨，紫箫声远彩鸾轻。想应正草回銮疏，倚遍阑干卧未成。
长堤如井眉，城邑在井底。平畴通酒垆，斜陌截腥市。缘溪见渔父，迷路问芦子。才遵短彴行，却喜单舟舣。晴沙秋练净，远绿春烟靡。数湾迹已深，一席轻可使。微吟聊自赏，默会兴何已。停桡复潭阴，草色动圆水。
出处有时节，行藏无定期。游踪何落落，归路莫迟迟。璞玉还堪琢，骊珠不可遗。要将怀素宝，售此盛明时。
撄石孥云尽偃松，一松飞去接前峰。游人不觉石梁断，扶过溪南惊卧龙。
亳州轻纱若烟雾，隔窗胧胧月微吐。门前杨柳乌乱啼，贪听吴歌不知曙。
重棘初无课最书，春风破卷得三都。千寻杰气千霄上，一片降心免胄趋。藏室森罗公柱史，附庸幺么我颛臾。正缘好语遥推借，跋扈犹能特百夫。
携来六尺云，恰称衡门夜。一枕洞庭秋，万山明月下。
剑门关下一夜雨，飞泉倒卷长松舞。溪涨涂泥不可行，恰当此处逢端午。男儿堕地走年年，回首庭前榴树边。题诗纵酒酣歌笑，看花躤柳共留连。而今寂寞山中路，山树凄迷半烟雾。小市菖蒲无可寻，斗草儿童入山去。
书斋梅未落，过雨态犹胜。会以花时数，诗因客兴增。湿云晴不去，春气酒能淩。醉觉冲泥怯，船窗迥一灯。
内变方乘外侮忧，掀天波浪截横流。忽惊车鬼方涂豕，始信冠人尽沐猴。猿鹤化来山月黑，鹳鹅声乱阵云浮。沧桑再见田横岛，错计燕云十六州。
闻君隐黄山，仍戴竹皮冠。去秋飞一札，看看度岁寒。约我当春来，又是桃花残。运化一何易，相见一何难。山深多白云，玄鸟今复还。欲倚千尺松，为君筑净坛。老眼望已穿，踟蹰空长叹。此日为何日，鹪鹩巢深林。一枝岂不择，满腹何沉吟。丹山亦有河，饮啄随天真。为君假羽翼，翱翔垂秋云。怀袖宁三年，字字感予心。
三世诸佛转法轮，一大藏教说不尽。象骨当机正令行，玄沙见机行正令。或说或听闻不闻，电卷星飞谁与论。拨转那边关捩子，眉毛留得数茎有。
薄田岁罕收，柴门客多好。车辙自成趣，蒿莱不须扫。邻家知客到，亦复馈梨枣。酒尽当复沽，言论自颠倒。万事皆可谈，慎忽谈世道。
曦轮初转照仙扃，旋擘烟岚上窅冥。不得玄晖同指点，天涯苍翠漫青青。
金英翠叶庇灵根，吹作清秋宝篆熏。四客对花飞玉斝，八眉和叶舞红裙。
我田我池，粳稌黍稷。训厥士女，污俗斯革。
肃装属云旅，奉靷承末涂。严恭履桑梓，加敬览枌榆。灵命蕴川渎，帝宝伏篇图。虎变由石纽，龙翔自鼎湖。功冠生民始，道妙神器初。宫陛留前制，歌思溢今衢。馀祥见云物，遗像存陶渔。泉流信清泌，原野实甘荼。岂伊爱酆鄗，天险兼上腴。东秦邦北门，非亲谁克居。仁声日月懋，惠泽云雨敷。卢令美何歇，唐风久不渝。微臣逢世庆，征赋备人徒。空费行苇德，采束谢生刍。
乱后交游隔世心，衰年为客怕登临。东风不作年时梦，坐看楼头众绿深。
千花百草正芳菲，惆怅东风意独违。我本恨人今已矣，青天碧海欲安归。沉沦寂寞掩风流，颜色比君冶更尤。千古声名为计较，琵琶马上不须愁。
歌停檀板舞停鸾。高阳饮兴阑。兽烟喷尽玉壶乾。香分小凤团。雪浪浅，露珠圆。捧瓯春笋寒。绛纱笼下跃金鞍。归时人倚栏。
玉皇前殿掌书仙，一染尘心下九天。莫怪浓香薰骨腻，云衣曾惹御炉烟。
清游自昔艳江都，前哲风流近有无。上国文章重枚董，才人筦领仗欧苏。玉钩月冷衰朝鉴，金带花明盛世图。廿四垂虹湖卅六，不堪极止送烟芜。春逗珠陂冻已消，青山残雪气清寥。八仙种子还称李，万卷楼居旧姓萧。梅岭衣冠藏碧血，草堂弦管泣冰绡。卖花沽酒东原老，吾爱吾宗见地超。冶歌人去百年秋，老树依依动暮愁。柳七魂从残月吊，春三节爱画桥游。鸡台风雅淮南尽，蚕尾诗篇海内收。宝带河湾重回首，玉箫呜咽旧江楼。竹林桂苑盛谈经，笺诂虫鱼汗简青。注选余风宜析洽，导江一脉总零丁。艺林尚识睢阳气，盐俗曾居处士星。烟月误人扬子渡，沧浪清啸共谁听。
韩文经五代，残编挂敝筐。谁为表出之，绳武者欧阳。古愚风韵远，愈远流愈光。然亦几埋没，曾孙是遑遑。搜罗遍旧家，间关岭海阳。遗诗稍存录，懿行亦将相。名公为表序，星斗复辉煌。乃知有实者，终久不可忘。又知追来孝，百世翊纲常。振振赵公子，起予言念长。
雨露荣枯共一天，尘沙聚散几同年。车摧却怪蓬犹转，玉碎何图瓦幸全。蚁穴冰封残雪后，雁程风系夕阳前。故人珍重留行意，回首觚棱自惘然。
谕之恩信，涤汝烦苦。简节疏目，咸得理所。
春色眼中尽，春心当奈何。禅房清磐罢，竹叶雨声多。幽梦晓初醒，前池风自波。论诗如有兴，命驾此时过。
玄都三日敞朱扉，绵蕞初开素雪飞。坛月低凝仙阙树，宫花徐落侍臣衣。千门爽气龙楼晓，十里寒光玉佩归。明日君王郊泰畤，总疑琼岛在天畿。
新月初明杨柳风，扁舟刚泊梵王宫。颠狂竟夜同僧醉，漏尽船开是梦中。牡丹浓荫淡袈裟，老秃佣花当做家。不买牡丹单买酒，劝君栽秫莫栽花。
十行泥检润琼芝，序转仙曹汉省闱。月隐偃波三署笔，光添侍史五时衣。星躔入夜哀乌动，军盖迎晨雊雉飞。几日霄涂归奏御，景龙妍唱掩牙绯。
郴江淼淼接湘天，层壁重崖北水边。数日东风春浪恶，渔舟不是莫愁船。
家在蓬莱山下住，乘风时到尘寰。双凫偶堕网罗间。惊容凝粉泪，愁鬓乱云鬟。人世风波难久驻，云霞终反仙关。虚无仙路拥归鸾。却随烟雾去，长向洞天闲。
玉版禅师来应供，锦绷稚子敢分珍。并包更藉桄榔屑，风味悬知定可人。
月暗潮又落，西陵渡暂停。村烟和海雾，舟火乱江星。路转定山绕，塘连范浦横。鸱夷近何去，空山临沧溟。
众岫耸寒色，精庐向此分。流星透疏木，走月逆行云。绝顶人来少，高松鹤不群。一僧年八十，世事未曾闻。
触目皆因长养功，浮生何处问穷通？柳长北阙丝千缕，云簇南山火万笼。大野烟尘飘赫日，高楼帘幕逗薰风。身心已在喧阗处，惟羡沧浪把钓翁。
江程何悠悠，汎汎江上舟。载彼图与书，言往海上游。东海有君子，孝友天德优。好爵弗久縻，屺岵重远游。归来寿春酒，酒影照白头。怡怡家庭间，和气闻远州。之子固欣从，芝兰味相投。匪特自假益，尚应童蒙求。春风动花柳，弦诵溪堂幽。可睇不可即，含情渺长洲。
古燕慷慨起豪士，击筑离歌悲易水。燕丹衣白别荆卿，兹去秦宫轻生死。图穷功败亦青史，壮士名冠应绝此。苟且后来信谁狂，斯人碑下说荣耻。一声变徵倩谁弹，燕地空流易水寒。居势连山锁清碧，轻舟来朅替征鞍。闲客晚来尝鱼蟹，月明时倚曲栏杆。浑然不忆千年事，片石涟漪击月残。鱼护银钩青玉竹，平明争雇钓鱼船。团山暗影浮鼋背，远水低云压峰巅。偏岸天成湖一隅，无风正好钓丝悬。斜乜浩渺烟深处，渐次晴光坼重雾。艨艟高仿也连环，蒸腾百丈炎烟著。赤壁腾挪何峙此，尔曹重入东坡赋。归钓烹鱼人半醉，残杯空却斟儿戏。今人光影说三国，易水无存燕侠泪。汶汶还问过湖风，怀古谁人思不寐。
秦人谋席卷，六国俱吞声。季子起闾阎，鼓舌能倾城。揣摩天下事，了若指掌明。连亲从自合，投隙离其衡。廿载函谷关，晏然无甲兵。计画良亦伟，权变业已行。惜哉侈金多，所至令人轻。卒被反间死，夙昔空营营。不肯帝秦者，齐有鲁先生。功成不受赏，千载多令名。
夏官初满擢天官，文武铨除职任难。谁似江西萧佛子，清如冰雪万人看。
黄尘不动午风喧，负郭人家水灌田。山下桃花山上雪，柳烟笼到寺门前。
槠楠无冬春，柯叶连峰稠。阴壁下苍黑，烟含清江楼。景开独沿曳，响答随兴酬。旦夕望吾友，如何迅孤舟。叠沙积为岗，崩剥雨露幽。石脉尽横亘，潜潭何时流。既见万古色，颇尽一物由。永与世人远，气还草木收。盈缩理无馀，今往何必忧。郴土群山高，耆老如中州。孰云议舛降，岂是娱宦游。阴火昔所伏，丹砂将尔谋。昨临苏耽井，复向衡阳求。同疚来相依，脱身当有筹。数月乃离居，风湍成阻脩。野人善竹器，童子能溪讴。寒夜波荡漾，羁鸿去悠悠。
昆山斲结不斲离，碫锋淬锷有所为。芳春兰蕊老秋发，浓香蕴蓄终无时。大贤况复秉宿志，解断悬缚肌疮痍。惠阳姚君蕴藉深，豪杰气谊贤圣心。才华赫誉渐过耳，老却竹箭淹南金。宽和髯颊如春温，昔因不类人间人。国之桢干法门柱，东阿白凤西山麟。属吾师翁早投契，白衣弟子缁幅巾。四百名峰遗刹地，护之若护睛中尘。赤髭白足频来往，山阴道上欲分身。秋深结束趋朝右，组带曳腰符系肘。仁心义术希所济，肯厌蹄轮竞趋走。畴昔逢君燕蓟遥，银缸雪盌凌晨宵。道心尘事两融彻，磈礧廓落沙尘销。眼空三辅豪华燄，气夺五陵裘马骄。古来贤达各有重，富张杨李皆高僚。庆君揽揆服官年，沆瀣辉流丽日边。祝君固比金刚体，东南流峙尽浮烟。
世态年年改，穷居事事难。予怀虽浩荡，此地本酸寒。古濑浮贞女，空斋贮冷官。枯肠与藜苋，岁久颇相安。
丝瓜生而蔓，蔓缘棚着花。棚成蔓斯衍，蔓远实转加。松桧喜岩峻，蘋萍乐卑洼。巢禽与穴蚁，各自宁其家。东亭富阑楯，岂乏援与笆。先生太古心，夙昔厌纷奢。故将丘园景，点缀幢节衙。缚苇架樗柳，连棚成咄嗟。棚材有欹直，瓜蔓从猗斜。坐看花叶重，纷如瑜掩瑕。朝章重绮绘，野服便葛麻。潭潭春卿居，钜丽兼清华。高甍绿槐覆，琐户红帘遮。中间忽着此，岂不心境遐。看花金钱大，食实冰蛹嘉。嫌名幸毋讳，去垢终无邪。
空庭人寂寂，环座竹猗猗。山净秋阴薄，林深晓色迟。案头蝇豹捷，壁窍鼠狼窥。处约还清致，湖菱杂饭炊。
雨止夜色静，涨生江浪浮。碧云度星汉，明月照汀洲。倏忽阴晴异，苍茫意绪秋。微吟不须苦，下有未眠鸥。
削立危崖似怯寒。文绣层层，包裹婵娟。洞天开处舞飞鸾。横掠萝屏，韡印弓蛮。愁锁春宫十二阑。别矣王孙，黯色年年。题情欲倚惜葱芊。呵问天心，绿晕成圆。
志士规模远，非时展布难。莫言南地暖，须念北风寒。楮贱伤财力，兵骄稔祸端。盛衰关气数，天下几时安。
夕冻朝还积，寒曦暖未多。霜轻犹著草，冰重亦浮河。山尽酣馀势，潮归殿去波。六朝遗迹在，故老尚传么。
莽莽虫沙动易讹，中年志节未消磨。东垣浪子羞邦彦，北道元戎半薛婆。盾鼻功名思草檄，矛头心事仗雕戈。秋来每倦登临眼，落日河山感慨多。
兰桡枢与纽，相激自成音。直到长鸣处，方知用力深。晓风行客耳，落日榜人吟。虽复非吾乐，平生江海心。
高标今始出层穹，十载观成见有终。流峙分形归系干，云霄一气表空濛。凭虚欲御飞纶囷，入远多佳起郁葱。自是南天擎柱立，何人独许奠鳌功。
相传礼乐太常家，市隐城南静不哗。兄弟怡怡自和辑，春风庭院紫荆花。
人境苦尘俗，高居山水区。轩楹出岑蔚，窗户凌清虚。左挹群木华，右眄云烟舒。日夕有佳趣，萧爽真吾庐。
八口飘如不系舟，营巢计拙愧鸣鸠。故园三徙成流寓，子舍常虚更远游。赁庑人高贞苦节，卜居心瘁慕灵修。劳生自问吾何有，大户空衔署醉侯。
至理俱明彻，澄澄海不波。尚须妨蔽诱，直欲致中和。水面风光好，天心月色多。是庵清兴足，随意得婆娑。
君不见韩潮州，银作饮盏誇工倕。镌花镂松太琐碎，何言豪士亦尔为。又不见六一翁，尝吟鹦鹉红螺诗。华堂一釂岂不乐，清歌劝酒须蛾眉。吾侪山人宁有此，竞折圆荷为饮器。细倾初作露珠圆，满引忽惊云液碎。鼻中寂寂闻妙香，舌本徐徐识真味。采莲当殽花当妓，岂有登临百金费。安得城西十顷塘，水光容裔暑风凉。时引碧筒如象鼻，仍看翠盖立霓裳。
板拍清词下浊醅，昔年怀抱得君开。曾看雷雨秋灯碧，似有荆高侠魄来。
欲向花边把一杯，喜逢腊尽又春回。直饶百岁为期限，能见梅花几度开。
怀中明月何曾暗，意里阳春不寒。三十六宫天地迥，自家来往自家看。
三年云卧一身閒，惟有君来萧寺间。既是君平为世弃，不妨巢父掉头还。平生学道鱼千里，晚岁参禅豹一班。惟有圣贤真实地，吾侪努力莫辞难。
谒客登门不敢嗔，强颜应接暂时亲。一官本自如冰冷，更有依冰借暖人。
过却清明风更雨，高楼谁共论文。木棉花发草初薰。雅歌宜自赏，短翼怅离群。独抱陈编消永昼，新篁看即干云。琅玕翠馆茗香馩。几时同把盏，清话到黄昏。
千仞飞云只手拿，采鸾停处是仙家。青牛骑过铁桥去，踏碎璚瑶一路花。
莲花洋外矗香台，片片青莲渡一杯。日射琳宫光似镜，涛惊花雨吼如雷。鲛人负蚌投荒去，龙女含珠听梵来。徐市求仙终缥缈，讵知三岛法云开。
大唐丞相宋广平，文章事业昭汗青。心肠耿耿磨铁石，赋梅赋得梅花情。嗟哉梅花太清苦，不与杏桃同媚妩。空山岁晚人迹稀，纵有清香为谁吐？蓬莱太守丞相孙，爱梅亦与梅与邻。冰雪满怀不染尘，坐令阴谷回阳春。罗浮山远云水隔，玛瑙玻璃霜月白。南枝潇洒北枝清，野草閒花惊德色。蓬莱太守诗梦回，霜华点点飞瑶台。玉堂早报消息好，天子又唤调盐梅。
钓鳌公子铁心胸，兴在三山碧海东。千尺云帆己高揭，不知何日得秋风。
我即南归路，君当北上时。方舟侵夜话，聚首积年期。兵柄难操切，宦途多崄巇。平生重节槩，出处复奚疑。
清诗吟赏慰花神，唤起风情寂寞滨。正是参军旧题处，须公还作一家春。
兹有岭南杨氏女，雅擅扬琴天下许，开弹众客聆无语。微躯置座忝嘉宾，草莽之人枉费神，弦声百变不堪陈。斗室何来万马腾，将军叱吒雄风生，塞上男儿自纵横。飞矢劲，角弓鸣；践秋草，暂接兵。杀敌报国气填膺。尘迷石转昼冥冥，六军怒吼压雷霆，擒王御寇复归营。始看双方鏖战急，俄而奏凯壮豪情。天高野旷静边声。此时妙曲戛然停，满座群贤尽目瞠。恨不从头侧耳听。转忆初时敌骑淩，数通擂鼓列长形。将军升帐色不惊。战前调遣如风骤，胜券胸中分外明。浩荡军威慷慨行。呜呼，九州自古饶英烈，蹈死疆陲抛热血。竖子何能识五音，解闻钧乐精魂摄。曲终人散空悲切。
一阕词工抑忍看，堪从何处问宁安？只闻百二秦关险，不意三千蜀道难。厌食时时愁痼疾，颦眉久久起长叹。彼苍有眼伊休恸，信降甘霖沐芷兰。
乘兴登临弗杖藤，绝巅未已觉身轻。新开竹径从风入，小坐松冈待月生。江上数峰攒壁立，林间一阁碍云行。凭栏朗诵昌黎句，水碧双增远目明。丹青模写费毫端，此景居然两寺间。半岭松阴观鹤憩，一泓雪影照人颜。及时行乐恐无地，何事归休始买山。多谢好风吹妙语，西湖处士棹舟还。
旗亭谁唱渭城诗。酒盈卮。两相思。万古垂杨，都是折残枝。旧见青山青似染，缘底事，澹无姿。情缘不到木肠儿。鬓成丝。更须辞。只恨芙蓉，秋露洗胭脂。为问世间离别泪，何日是，滴休时。
残雪微风冷透衣，柳黄梅破欲春时。年年景物常相似，满眼相思只自知。
龙母山前曙色微，故人相别思依依。五羊仙子知何处，一片征帆带雨飞。
厓山擒得到燕山，此老从容就义难。生愧夷齐尚周粟，死同巡远只唐官。雪平绝塞魂何在，月满通衢骨未寒。一剑故知公所欠，要留青史与人看。
六十流光早识春，春风只恋鬓华新。乘时燕雁知来去，启蛰龙蛇自屈伸。学稼何年为得岁，种瓜无地可称秦。偶然把钓非期获，自照须眉向水滨。不知何处问阳回，但觉残年万物催。关外虎头无定远，世间人面有牛哀。颇疑孤竹移贪水，真信昆池是劫灰。赤地比来馀万里，青春不到白龙堆。春归长怯楝花风，人世宁堪号作翁。老去朱颜谁复少，西沉红日有时东。攀髯无药留轩帝，存种何方学窦融。一任浮云自舒卷，必无欺我是苍穹。此生如叶任风吹，高下随之不自私。积雪峰峦迎日早，后凋松柏应春迟。人间罔极恩难报，天道无言怨岂知。生我昂藏虚七尺，年年寒食一增悲。桑榆回首望朝晖，隙驷光阴迅若飞。一世有言同结舌，百年无日不开扉。每愁酒尽莺花满，预喜春生笋蕨肥。击壤自今歌帝力，杖藜还著住山衣。天池古昔是南隅，闻说鲲鹏有令图。水变蓬瀛今已浅，石填精卫合教枯。关封西汉曾黄屋，鼎峙东吴自赤乌。莫笑霸王非善计，荒陵人尚禁樵苏。昨日宣防尚筑堤，今朝函谷欲封泥。安攘举世俱无策，桃李公门别有蹊。老去情怀多作恶，春来朋酒直须携。扁舟不厌乘流去，洗耳先寻饮犊溪。只为平生志未灰，罗浮家近是蓬莱。曾窥抱朴书千首，易得安期枣一枚。峰顶三更时见日，村前十月早开梅。期君共隐谁宾主，浊酒相欢不厌陪。黄龙苍兕各成尘，云物犹依故国新。击楫临流虚往事，据鞍雄盻又何人。三灵此日应移卜，五岳何年复贡珍。记得斗牛曾伐岁，越王勾践合焦唇。世间何日不风云，从虎从龙各自分。且就小山名隐士，敢论大树号将军。诗书本是劳人事，綦缟聊堪乐我贫。莫笑南枝无北向，汉陵松柏气氤氲。潮长潮消不辨门，域中唯有水轮尊。乾坤万里通呼吸，日月双丸自吐吞。岛近仙人多大药，州从神禹贡瑶琨。百川依旧朝宗在，谁信天南正气存。斯世萧条不忍看，壮心磨尽况衰残。每从行迈歌离黍，曾受深恩愧伐檀。嬴氏首功终短祚，汉家王业不偏安。一一归何处，有遗臣是难。
面如赪玉碧矑寒，散发垂腰槲叶乾。不向大茅峰顶见，时人多作伏羲看。
低眉短气是儒绅，我已因人付笑嚬。卧榻唯将书作伴，浮家不与世为亲。深渊无处舒蟠蛰，勺水何妨寄泳鳞。且幸苍天庇閒散，炎灰安稳远昆岷。
江家宅在多文史，兄弟论文讵我遗。长逝不来荒马鬣，后生亦老倦车帷。契成自卖宁无恨，诗到相嘲雅见知。山水尚怜天付与，暮年漂薄向仇池。
三月春阑近晚和，吟馀恰有客来过。沈酣书味甘醇醴，飒爽词锋出太阿。畏友之前浮气少，英年而后世情多。那堪回首长安道，几向秋风唤奈何。
重午是一节，芒种又一气。何因至怡悦，底事苦歔欷。园林无俗情，琴书有真味。贫者自为贫，贵者自为贵。
海邦轶事考丛残，图献禾芝四境安。白鹿城高原重镇，黄驹品腻入朝餐。文章宝祐六君子，气节罗阳两谏官。伊洛漫云周许接，仙岩千仞紫霄端。
风煖日暾暾，黄鹂飞近村。花明潘子县，柳暗陶公门。药椀摇山影，鱼竿带水痕。南桥车马客，何事苦喧喧。
海门山外天池雨，来趁沱江打鼍鼓。望夫台上湿愁红，玉斧坛边没沙渚。貂裘公子思寒侣，佩玉鸣鸾不成舞。殷勤举爵祝云师，壮士端须气相许。果然晴日照鱼梁，鸿雁高飞肃霜羽。西清丈人诗眼高，师友渊云仆徐庾。兴来弄笔起春风，暖日桃花静初吐。且题红药寄长沙，不用短衣从猛虎。
梦断春明二十年，重来须鬓已皤然。人间乳燕翩翩少，辇下新莺衮衮传。病隔朱门无半剌，闲消白日有残编。东风一任常披拂，只似干枯抱树禅。
出世金仙大意，还丹玉诀真诠。樗栎幸逃大匝，支离自保天年。
秋雁无声书半行，诗人垂老在香江。开轩读罢归来赋，一片落花飞上窗。
断肠人去春将半。归客倦花飞。小窗寒梦晓，谁与画愁眉。
五老何年见，人间隔九霄。黄精金井洗，苍术玉门烧。未遂玄沙志，翻将白纸招。龙津终有合，携手步山腰。
空岩静发钟磬响，古木倒挂藤萝昏。莫道苍崖锁灵骨，时应持钵到诸村。
笋舆拾得小凉天，旋与开窗急捲帘。十里轻云阁秋日，日光移在远峰尖。
有意搜寻终道远，安排著意亦成魔。鱼龙高卧澄潭彻，莫以无风更起波。
雪儿魂在水云乡。犹忆学梅妆。玻璃枝上，体薰山麝，色带飞霜。水边竹外愁多少，不断俗人肠。如何伴我，黄昏携手，步月斜廊。
与君同去国，别路各悠悠。吾邑东海上，终南西雍州。何时报缟带，于此解纾裘。万事将慈母，长歌渭水流。
白日众生见，几来得意人。萍蓬如似梦，丹鼎妙清神。红树非花影，青松压海津。入玄龙虎伏，大道许相亲。雅澹玄中得，常人故不知。幽深无远近，道外细推之。碧落神仙境，烟霞日月随。参详寰宇内，邪正岂相离。逍遥通物性，大道有圆方。山谷高深浅，人心自短长。阴阳穷岂竭，造化入无疆。尘埃飞作垢，惊雁不成行。群生各自意，未有一般般。名利贪嗔贼，愚迷道路宽。避烦如雨散，清静入云端。善想因缘理，经穷子细看。皇天无不照，福业重来轻。背正堪何益，归真道自成。本元宗一体，功行录三清。几许解吾意，慈悲利益平。得道超凡圣，逍遥本是缘。群迷难解会，我且不虚传。但信恒无断，精穷用意专。审听明譬谕，勿被俗情牵。物情通万象，达者便忘机。各具含灵性，狐疑有是非。知天修福惠，如日瑩光辉。认取好歧路，恶去善相依。经心玄妙理，道德念阴符。九转金丹鼎，三才玉匮书。恒常皆隐秘，达者见清虚。倏忽神明意，先贤觉自愚。天地含清泰，阴阳道所成。冲和玄妙术，勿讶说长生。起信何疑误，迷来却谤轻。摄心归正念，淡薄恶销声。混沌初分后，阴阳辨浊清。三才皆备位，万物有长生。罔象精通感，淳和道可明。但求方寸是，剖判应非轻。五色云销黯，方知大道深。华池玄妙理，龙虎本同音。金鼎铅中作，红花洞里寻。求真如得路，返少老山岑。达取真空性，成名有后先。智劳如似梦，恬澹不论年。闭口恒持默，精修更是玄。消停须在意，安稳上清天。矿鍊真金色，菩提道果成。仙人持忍辱，胥国福众生。教法堪依信，勤修猛要精。若能功行满，故是达三清。至药家家有，谁人解得么。玄通真法界，妙理谕恒河。年岁销风水，芝兰间棘窠。阴功阳造化，善少恶中多。瘖哑痴聋病，求医大法王。贪瞋无相体，正定得清凉。达者通贤圣，迷情任意狂。分明如是说，寂静有闲忙。渐省虚名理，真求一味清。目前皆是景，心内蕴长生。白露秋催促，红花叶自轻。物情归即悟，疑滞两无成。紫陌红尘里，贪名利好争。世情皆扰攘，大道甚纵横。弦直终无曲，心邪自不平。若能如遂意，后学法先生。寂静皆无语，其于理一般。若非通秘奥，故是入微端。善可名高尚，真乘智识宽。天长与地久，万物不相干。天上及天下，施为那是亲。物情归造化，大道见深仁。果位非遥远，贤愚自苦辛。焉知皆日用，秋换一年春。表里分明说，深穷妙更玄。愚迷行不到，圣事法中传。欲界情无定，真空本自然。今生随曩劫，清净照三天。
两年相见此宵中，万里家山与子同。百岁未垂双鬓白，六骰先献一盆红。莫嗟雪腊回头尽，且约金卮到手空。过隙浮生聊自慰，明朝行乐属春风。
尝忆他年在宛陵，好山松竹面层层。江城气候犹含雪，草市人家已挂灯。每怪愁肠难贮酒，时随拄杖出寻僧。如今转觉衰颓甚，病坐南窗冷欲冰。
莼羹鲈脍美，张翰忽思归。烟水东南阔，风帆旦夕飞。静吟新月正，闲望旧山微。独羡长江上，遗名掩竹扉。
剥啄谁欤，户外一宾，布衣麻鞋。有舌端雄辨，机锋破的，袖中行卷，锦绣成堆。阍启上宾，侬观诸老，个主人公喜挽推。怎奈向，今十分衰飒，非昔形骸。阍言宾怒如雷。因底事朱门晏未开。假使汝主公，做他将相，懒迎揖客，紧闭翘材。病叟惭惶，尊官宁耐，待铁拐先生旋出来。宾性急，怀生毛名纸，兴尽而回。
秋桂荷君亲折赠，倾盘高插傍胡床。儿童谩自温金鸭，三日炉金不敢香。
銮舆历远度龙城，已近郊圻一日程。时雨润来山翠重，更添高下小溪声。
剑气棱棱夜不韬，混涵江水戴灵鳌。至人身后勋庸在，新庙云边结构牢。荆鄂烟氛终见扫，湘潭魑魅岂容逃。春风箫管腾腾日，多士瞻依莫惮劳。
丛篁奉足坐盘蜗，心远尘寰绝世拿。管见一班禅定趣，纷华屏却且韬瑕。
闻道桃源去，尘心忽自悲。余当从宦日，君是弃官时。金汞封仙骨，灵津咽玉池。受传三箓备，起坐五云随。洞里花常发，人间鬓易衰。他年会相访，莫作烂柯棋。
飘飘颍中客，黄屋若浮云。矫矫严陵叟，垂竿卧江濆。脱屣九州长，长揖万乘君。弃瓢入深谷，举足动星文。英风振薄俗，劲节凌高旻。樊公信独往，周生亦离群。一朝徇微禄，遗累流千春。
好把荷衣制。归隐从兹始。烟外迷津，云中问渡，桃花春水。想武陵当日避秦人，五柳前身是。一曲红牙试。千载还神似。玉骨蝉轻，仙踪羽化，碧霄高逝。想世间不屑折腰人，今古皆如此。
汉室尊儒未得真，只求学艺不知人。君王幸已疑王氏，苦把春秋助贼臣。
一帆风顺送归舟。胜景异三秋。湖口钟声，石头山色，都向望中收。长途风雪须珍重，莫自脱重裘。桑梓谈心，埙篪聚首，备述玉亭游。
江豚吹浪浪花飞，无数征帆下钓矶。饶他北固山头色，不傲江南旧布衣。
仲春渐暖，是处花开。夭桃烘日晕生脸，红杏吟风笑满腮。是今弥勒，是古如来，一一分身不用猜。有人一见便见，敢保老兄未彻。即色即声求不可，离声离色觅犹乖。
昔闻桓山鸟，四海各分飞。念我同生子，四女相因依。辛苦效反哺，力尽心亦微。仲姊久长逝，泪落不可挥。所遗我三人，恋母愿空违。伯也失所天，忍死鞠孤儿。儿年近四十，与妇同分离。茕茕一孩女，遣嫁时来归。上堂问祖母，终朝无苦饥。嗟予季与叔，相见时亦稀。抚琴弹此曲，此曲声殊悲。
五岭连烽火，三军拥节旄。专征分虎竹，上略用龙韬。地险兵声合，天低杀气高。炎荒开洞穴，瘴海息波涛。气益干城壮，功摧敌忾劳。阴符资妙算，露布出词曹。振旅闻阗鼓，休兵看鞬櫜。献俘飞奏凯，行见玺书褒。
高躅洽冥栖，钝资得暌阻。逢人问来期，指日往城府。俄闻幽軨至，迎候急江浒。沙柳归流风，阴虹割飞雨。还同骑马客，寻竹叩深户。多蕴喜顿倾，失觏还茹苦。度鸟遗还声，缄情促归武。怊怅新城云，秋山事晴妩。幸因揭阳侯，日日閒玄悟。
铢两作低昂，举世皆此心。羡君松柏操，不受霜雪侵。向来车笠誓，岁寒迄能寻。肮脏吾何取，振拔意弥深。天才有贤否，宦路岐升沈。鼎贵听新渥，叠来当好音。我草贺缄处，碧溪映青林。祝公小婆娑，未宜轻分阴。
少阳拜赐少阳旁，黄菊红茱满寿觞。阳德重重在初四，不须九日是重阳。
古树两三株，人家四散居。草檐经雨烂，沙路过潮虚。渔罢篱悬网，耕归壁挂锄。相呼命邻叟，农隙课儿书。
御沟新绿动朱阑，沟上垂杨尽可看。惟有西山九千仞，朝朝阙角倚晴寒。
劝汝长星酒一杯，何劳空指白龙堆。乾坤自合归沙漠，日月从教在草莱。
破帽冲云旧，枯藤著脚牢。双清松伴鹤，十载榻横皋。烟雨迷寒树，春风送晚涛。扁舟人不至，空使我心劳。
山麓金仙几劫尘，阴崖别自贮长春。云根曲曲诗题遍，风信番番日换新。泉漏花栏疑雨过，峰围塔颖与天邻。凭楼无限登临兴，极目湘漓凄客神。
由来百里应华星，何况牛刀乍发硎。五柳不须轻印绶，七闽聊且访图经。雪天畅饮连浮白，海县抄书剩杀青。公暇好裁封禅颂，圣皇将欲驾云亭。
荏冉还家子念宽，闲居万事总承欢。欲撝曦驭池重浴，肯任春光指一弹。园蓛供甘林笋紫，庭花迎笑海榴丹。朝朝问寝华堂启，宝鸭祥烟出画阑。
睡起湖亭坐，乾坤意自深。青天无一滓，明月在波心。万物无无里，斯亭亦偶然。道人閒不过，聊尔弄湖天。微月此波寂，远峰何处青。我来閒与坐，不记是谁亭。
三十年前，记岁暮溪经鹦鹉。冒风雪，一肩行李，一仆一主。风利如刀肤欲割，雪团作絮拳争舞。指前村一带竹篱斜，留人处。两老叟，形容古。踞上座，掀髯语。道今年大熟，多收禾黍。举酒互酬翁并媪。围炉作闹儿和女。问官人何事犯寒来，将毋苦。
雨碎成烟，风交似剪，小立惆怅依然。春凋秋谢，来往任流年。可与言人无几，今指数，半去天边。未去也，无言相对，相对已无言。颠连。何日了，佳人奄奄，才子恹恹。到地极天穷，有恨绵绵。长忆小苑园塘，春风里，指笑孤鸳。触目处，篱花寒蝶，对舞正翩翩。薄袖风摇，明眸星转，飘来似趁云移。青霜拄地，薄醉力难支。欲舞眼波先动，低昂处，掩映纷披。疑身在，唐宫汉殿，箫管正凄凄。依稀。漫漫夜，楚歌四面，汉旆重围。无人解共，英雄末路伤悲。其奈乌骓不逝，执素手，空唤虞兮。从今后，惊鸿倩影，湖海永相随。
荆益俱危急，风涛共一舟。未知策应使，兵已至何州。
帘卷轻风怜小春。荷枯菊悴正愁人。江梅喜见一枝新。料得主人偏爱惜，也应冰雪好精神。故园桃李莫生嗔。
有客志高远，不柰拙谋生。将须出肺肝，四座相为惊。何门可拽裾，何处有鱼羹？豪杰乍相见，为尔嗟不平。
玄晏归来头未白，谁令江左卧烟霞。三朝琬琰司勋集，六代菁华学士家。山可藏书同马史，门今问字几侯芭。思君忽动扁舟兴，醉看胥湖万树花。
故乡从此去，借问几时还。先自思兄弟，那堪宿雁山。
涓涓流水两三湾，风竹铿铮杳霭间。閒坐笋舆烟外去，不知身世在南蛮。
纷纷向火乞儿多，独有君如择乳鹅。万煅炉中寻粲可，一堆灰里拔阴何。雪欺败屋闲犀柄，草卧空庭任雀罗。亟送乌薪相暖热，恐随春梦入南柯。
书剑梁园，忆曾是、青骢游客。宫苑废、三山依约，绿云红雪。好在西溪王老子，留连醉尽花时节。记尊前、金缕唱新声，忘筝铁。襟韵合，曾衰歇。消客气，歆情说。尽暮年心事，风霜孤洁。一片黄流翻晚照，回惊吴楚东南坼。偶追思、往事叹余生，长年别。
树本连百围，萝蔓丝成结。回川缭崇构，栾栌隐深樾。湍驶泉响急，径险石色滑。可容许询辈，清心共禅悦。
古人借宅亦种竹，大是饕奇心未足。高斋闻有万琅玕，坐对怀山饮秋绿。官閒胜日无一事，尊酒不空仍有肉。他时剥啄叩君门，高枕矮床容我宿。
山回溪流清，瘦茎生九节。参桂伯仲间，芝兰媲芳洁。重城烟尘昏，客土膏液绝。灵药不可活，我心方蕴结。巧匠刳云根，汲井注寒冽。青青渐滋荣，岁晚堪采撷。
萧萧禾黍荻芦横，一望湖光廿里程。夜半归来眠不得，北窗风雨带秋声。
醇醪风韵久沦肌，未许隆中枉盛时。欲藉青春领行色，五云深处足恩私。
曾读壶关杜老诗，柏梁高咏有公词。世惊龙虎千年会，功在玑衡七政司。东市漫收晁错笏，断坡犹仆魏徵碑。金縢石室当时事，欲问当年太史谁。
忆上蓬莱殿，曾雠石室书。史臣陪出入，丞相借吹嘘。故国归来早，长安不可居。为园栖曲巷，种柳拂清渠。西县琴声近，南邻树影疏。庭驯得食鸟，池跃放生鱼。抱膝吟《梁父》，无心赋《子虚》。鄙人荆五羖，醒士楚三闾。白鸟相忘久，青蝇肯舍诸。浅衷同扑满，傲骨类蘧蒢。汉纪偷桃旧，豳风剥枣初。秋山当几席，春酒满园庐。大斗劳为寿，新诗赖起予。自惭同袜线，何以报璠玙。浚邑干旄骑，敦煌钟鼓车。高僧遗巾拂，名妓进衣袽。丹指枫将变，黄知菊渐舒。何当飨敝帚，不可赖耕锄。花落从堆积，云来不扫除。每开池上酌，频摘雨中蔬。王猛贫扪虱，公孙老牧猪。陨霜嗟狱气，蔽日愤刑余。殿上谁扳槛，屏前罢引踞。终朝游汗漫，岂但梦华胥。中圣曾无计，求仙焉所如。桃花流水渡，愿作武陵渔。
毕方鹤而一足，鬼车鸺而九头。物怪不知谁使，人身又复何求。
不觉黄花老，秋来少倚阑。愁多辜宿酿，病久怯新寒。持论皆卢扁，救时谁范韩。殷忧到野老，莫作杞人看。
穷浩然，老摩诘，平生交情两莫逆。也曾携去宿禁中，堪笑诗人命奇薄。只应寂莫归旧庐，此翁殷勤殊未足。作诗借问襄阳老，诗中犹苦忆孟六。悠悠江汉经几秋，一夕神交如在目。分明写出骑驴图，丰度散朗貌清淑。更有个倜一片心，不是相知那得貌。行行复行向何许，酸风吹驴耳卓朔。向来十上困旅尘，驴饥拒地愁向洛。不如乘舆且田园，万山亭前大堤曲。鳊鱼正肥甘蔗美，鸡黍可具杨梅熟。一樽相与寿先生，醉归勿遣驴失脚。
金帛一种物，所用固不常。聘则谓之币，赆则谓之将。贸则谓之货，积则谓之藏。赂则谓之贿，窃则谓之赃。
雨中红绽桃千树，风外青摇柳万条。借问春光谁管领，一双蝴蝶过溪桥。
平生心事许谁知，不是梅花不赋诗。莫向西湖蹋残雪，东风多在向阳枝。
野水横桥聚浅沙，柳阴历乱夕阳斜。黄鹂却似多情甚，沿路飞鸣送到家。
昔我先君子，交游半老儒。词林宗匠在，制阃辅臣须。晚节风尘际，闲居岁月徂。谬称诗赋善，深痛典刑无。
寿安山头一老松，从下仰视青童童。羽衣仙人拥盖立，柄短却作伛偻容。我思蹑屩苦无伴，范老兴到许我从。婆娑初自枝亚入，中乃可置一亩宫。四傍四枝分四面，侧理横出交蓬松。东西南北不相顾，意到各自成虬龙。中间大枝裘挈领，高势一揽收群雄。其帝峭壁截牙角，直下千尺方藏锋。苍髯翠尾掉空际，蜿蜒饮涧天投虹。千山万山似摇动，鳞甲未敛云濛濛。须臾夕阳转西麓，胁下畟畟生微风。一声老鹤忽飞出，竽籁散入邻庵钟。老僧指似时代古，手植传自金章宗。是时朔南罢兵革，贡使一一舟车通。明昌泰和号极治，击球诈马习俗同。近郊亭馆恣游宴，逐兽不入深榛丛。遗山野史有深意，国亡事去忍更攻。孤臣饮泣记旧恨，肯畏后世议不公。洗妆楼空春月白，射柳圃废秋花红。一朝故物独留此，郁郁幸自蟠苍穹。迩来四百四十载，坐阅桑海如飘蓬。轮囷差堪伍社栎，潇洒犹足骄秦封。君不见报国门前数株树，托根悔落尘埃中。
旷野碧云暮，园林白露秋。水花清瑟瑟，窗竹冷修修。索莫惟禁酒，踌躇欲上楼。相思不相见，多病益多愁。
白旄黄钺拟亲麾，胜气俄周天四围。犬豕闻风先兽骇，狼狐见月已星稀。郁葱非雾中原在，岌嶪神京大驾归。谠议更须频启沃，间无容发是投机。
鲸海外多仙境界，蚁窠中有小乾坤。不愁北谷愚公老，自觉南柯太守尊。
穷年困廛市，爱此山中行。出郊步稍远，入林怀已清。天地正逼仄，岁月方峥嵘。卜居乐深境，敛迹逃浮荣。久矣采薇曲，非欤浣花名。肥遁岂初志，冥栖亦真情。伫谐桂松契，敢负猿鹤盟。沉兹双涧水，可以濯吾缨。岁晏倘可托，于焉寄平生。
前辈风流画里诗，六人异代不同时。清平一曲多春兴，只许金华太史知。
辛姜一手阳春曲。咫尺便看追玉局。兴来平地看青春，诗人空肠宜萼绿。君词多骨吾多肉。瘦硬通神君所独。舆君同合字臞仙，昔有吴侬歌裂竹。
雪里星奔避乱兵，母先子后赴寒冰。祗知判得身俱死，不料还同母再生。祗个当时发一心，通天通地总渠临。芝兰玉树今争秀，岂但一枝生桂林。
山城夜寥阒，虚堂杳沉沉。王孙有高趣，挈榼来相寻。喜兹烦抱舒，未觉杯酒深。一为尘外想，再抚丘中琴。馀音殷雷动，爽籁悲龙吟。寄谢筝笛耳，宁知山水音。
丹霞多异木，筼筜别一山。常恐绿阴短，分植诸岩端。天帚不可偏，横扫碧空烟。碧烟无尽时，此帚天门悬。阳屿有平石，名之为仙坛。方广十丈馀，四围青琅玕。风来动遐音，宫商自成弹。相传羽化人，石上去不还。洁净无尘箨，至今空盘桓。我非爱方士，爱此清风寒。敢效李卫公，日报竹平安。
铁牛去住之机，狮子反掷之诀。毫芒略露，崖崩石裂。无些子柔和，唯一味生灭。电光石火瞥转玄关，千圣顶头恣兴妖孽。
嘘蜃云高，沐螺烟湿，画出绿瀛苍屿。空际涛飞松万壑，半杂蝉声铃语。谁撑鳌柱。海客争说蓬莱，天青潮白生寒雾。如见驷虬骖凤，群真无数。遥望隔海烟峦，瑶宫琪树。神山知在何处。漫回首、朝元仙步。淼凝睇、吴城龙女。奈风急、冰夷乱舞。洞庭张乐愁归去。怕醉倒钧天，鱼龙喷薄惊秋雨。
百尺长条婉曲尘，诗题不尽画难真。凭君折向人间种，还似君恩处处春。
宋玉归州宅，云通白帝城。吾人淹老病，旅食岂才名。峡口风常急，江流气不平。只应与儿子，飘转任浮生。
霞岭荒丘久寂寥，朱仙遗恨尚难消。藏亏总为金牌误，赐剑空怜玉辇遥。古庙松杉标异代，旧宫禾黍暗前朝。忠魂尽作南枝树，风雨年年想后凋。
瑶台境，何故速归真。白玉桥边花万朵，碧栏杆外鹤双行。密密语殷勤。
白发衰翁且翠颠，伤心难问屈原天。当时一聚如金谷，此日数间惟玉川。劝谏只今犹乐土，耕犁何地不炊烟。欲亲偃室无公事，一段阻心似壅泉。
苍颜太守领西阳，招引诗人入醉乡。屈眴轻衫裁鸭绿，葡萄新酒泛鹅黄。歌姝窈窕髯遮口，舞妓轻盈眼放光。野客乍来同见惯，春风不足断人肠。
御史题诗处，山深草木雄。一番青烧雨，十里锦帆风。婆饼林间语，山茶叶上红。明朝入于越，吟咏与谁同。
村北硗田久废耕，试投嘉谷望秋成。天时地力难前料，万粒须期一粒生。
台城六代竞豪华，结绮临春事最奢。万户千门成野草，只缘一曲后庭花。
百年奇特几张纸，千古英雄一窖尘。惟有炳然周孔教，至今仁义浸生民。
尝闻包山境，中有林屋天。旁通号地脉，岳渎潜钩连。兹山岂其类，澒洞皆中穿。二岩岌山足，琤淙激奔泉。牛羊走大石，吐受无穷年。金堂下石液，雪积如烹煎。从来米盐称，浪播俚俗传。一洞启山腹，穹窿亦联绵。谁题九斗字，大篆仍深镌。中藏丈五石，屹若龙腾渊。回头问主人，我辈定不凡。云何逐官牒，常得我所耽。向来共幽讨，九锁藏芝岩。而我自林屋，翩然游皖灊。洪崖傥可俯，不在南山南。
山色空濛晚益奇，看山两眼欲成痴。梅梢已露春消息，松叶先经雪陆离。马足未须愁曲径，鹊巢犹解占高枝。登堂不尽怀贤意，三复留情拂断碑。
何许相逢客路岐，相看须鬓各成丝。两年衰病苦牢落，千里故人伤别离。江月不遗流水逝，天风未起老桑知。人生百岁先朝露，惟有贞名死不隳。
老我菟裘月一间，仰眠黄犊看青山。有诗倚竹猿猱径，无梦排云虎豹关。城郭是非溪隔断，风烟灭没笔追还。底须一局销长日，并不能棋方是閒。
芙蕖香蔼玉堂风，丽彩还迷晓日红。天禁移根恩本异，蓬山歌瑞句尤工。凌波杂佩摇湘岸，擎露金盘出汉宫。愿借碧觞留胜赏，况逢黄阁奏元功。
闲闲闲里忆王孙。今幸相逢语笑频。各各勤修精气神。行功臻。同宴桃源碧洞春。
骎骎胡马骄，漠漠楚氛恶。妖区未灰钉，剧阵猛刺斫。向来百金躯，垂老付沟壑。头涔何必疗，心悸还自愕。平生陈孺子，夙佩千金诺。渠如早奋飞，艰岁终有托。那知亦蹭蹬，正复同索寞。污池杂蛟蜃，丛艾纷燕雀。穷檐倚楹叹，搏击望一鹗。祝君鲁曹子，玉陛奏方略。铭功灿燕石，画像雄汉阁。平时万户赏，端不羞卫霍。屠羊反故肆，吾分本藜藿。
超然屹柱漾中流，地胜林深景最幽。寺古脱凡多客到，僧閒无事与天游。远山晴树千年景，活水长天一色秋。惟有坡翁常恋此，洞箫吹彻起江鸥。
晓起穷忙作么生，雨中安否问秋英。枯荷倒尽饶渠著，滴损兰花太薄情。
北行十三载，痴懒身羁孤。勒马向天山，咄咄空踟蹰。穷阴六月内，白雪飞穹庐。冷气刺骨髓，寒风割肌肤。饥餐枣与栗，渴饮酪与酥。弃置勿复言，言之则成迂。前年走河北，荆榛郁丘墟。夜宿古战场，鬼物声呜呜。去年及淮南，黄尘翳行裾。长流漂白骨，满目皆畏途。今年归湖山，乔木依故居。堂前双老亲，粲粲色敷腴。壁间岂无琴，床头亦有书。友朋日过从，可嬉仍可娱。开轩耿晴色，梅花绕庭除。呼儿斫海鲸，新篘酒盈壶。偶尔得生还，相对真梦如。万事一画饼，百年捋髭须。向来误儒冠，今也无壮图。且愿休王师，努力加饭蔬。
千里故人远，其如金玉音。关山横笛夜，勋业倚楼心。坐惜别离久，况兹霜雪深。双鸿入瑶瑟，清怨激枫林。
幸自同开俱隐约，何须相倚斗轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
眼中花尚有，天外景全虚。零落脂容减，凄清粉泪馀。每疑风柳妒，一听晓禽疏。忍气催条末，伤心抱蕊初。小青微态出，轻碧细芽舒。人在秦淮住，家依洞口居。渡江何用楫，知姓许同裾。恐失烟光去，犹留软艳挐。醉红相酝藉，新绿任吹嘘。难倚春嚬笑，故招雨吐茹。廉纤湮窈幕，迷?染低袪。远绛朝潜洗，浓芳夜稍除。大都情似泣，应使黛愁舒。此意谁堪托，销魂独向余。
医俗无如退，荣身岂俟官。不知狙喜怒，聊问竹平安。恶曲麾圆器，希同即异端。十虚无四壁，冷眼要人看。美政喧邻壤，新诗致漫翁。新声能峭眇，嘉实对清空。药苦终成效，言甘恐害忠。不逢丈人行，争识古人风。泳飞楼上吟，记赏竹岩深。鹤已几番子，棠仍千树阴。名随北斗上，刻笑岘山沉。独欠岩翁些，交游尚挂心。
生来长是绕襟裾，不为功名遣读书。旅食今宵定何处，别时初夏岁云除。
鸣驺拥道出边城，月澹星疏骑火明。驿路经行三十里，漏声犹自报残更。
我不会兮不如你，达磨当门缺两齿。满堂无限白蘋风，明明不自秋江起。
离别经年岁。含恨将书寄。密字写从头，殷勤多问意。飘荡学杨花。因甚不还家。一树堤边柳，枝枝宿暮鸦。
霏微晚雨湿疏钟，彷佛浮图出半空。回首江南山色远，平山却在有无中。
华灯明灭羽衣攒，翠柳萧森矮桧寒。千步回廊绕金殿，水苍瑶佩响珊珊。
日落凉风起，菱歌响水隈。乱山相向立，独雁过江来。大地兵戈急，浮生岁月催。残蝉何惨切，为尔一低徊。
诗翁雅镇玉溪山，褒玺飞来玉节还。为报佳音天日近，南薰殿里正催班。
祀事存虞典，山名载礼经。汾河真若带，嵩岳即维屏。候气云长紫，凌寒树亦青。根蟠乾艮地，户堕井参星。缥缈闻天乐，阴森肃夜灵。吾皇勤秩望，晋土借安宁。
越国才名旧有华，身为微吏滞天涯。重门石壁春流水，独树寒江晚闭衙。金马几年烦献策，棘林何处更开花。岭云潭月深相忆，农伴欢锄今万家。
陈帝垒高屯虎豹，越王台夐筑琉璃。垒边暮脱黄金甲，台上春传白玉卮。禾黍几年云旆旆，莺花三月树离离。古今霸业空流水，日月江山有所思。
伴我林间倒一樽，西湖紫翠变黄昏。鸟迁深树鱼依藻，客散樽空亦闭门。
明月团团出，闺中夜夜看。愿随明月影，一照玉关寒。
帝鸿墨海世不见，近爱端溪青紫砚。溪流见底寒且清，光凝浅绀渊之精。斧柯千古遗仙局，云暗半山含紫玉。割云镵玉巧如神，龙尾铜台可奴仆。君来自南数千里，不载珠玑似薏苡。芊芊溪草裹石砚，文字之祥直送喜。明窗大几墨花春，炉山吐兰千穗云。虚中含默静相对，那复草玄惊世人。
唐尧授人时，妙用均造化。我读七月诗，周室亦其亚。彼用治四海，我敛之一身。至理之所在，太山等微尘。鍊气以成真，岂复有它术。譬如尊六经，百氏当尽黜。
甃玉编金次第平，花纹隐起踏无声。几重便上华堂里，得见天人吹凤笙。
鄱阳山水国，东南一都会。朗玉得斯人，骎骎越流辈。岛可不足吞，支许欲追配。新诗如弦簧，窈眇歌一再。
翰林作醉石，偶似苍于菟。龙眠见之笑，为作匹马弯彫弧。云是将军出夜猎，上有仇池行草书。云沙苍茫日欲下，道逢伏虎南山隅。心知是虎不是石，双弦急控皆卢胡。明朝白羽饮顽石，摩挲欲尽金仆姑。君不见赐累千金新垣平，连佩六印栾将军。致君大略岂在尔，封侯细事不到君。先生言语妙天下，瘴海七年皮肉皴。邂逅英物数苏李，曹蜍如生亦如死。龙眠有眼识天人，异世同成一奇事。君当什袭勿漫摹，此人此画人间无。
直道已三出，幸从江上回。新居茅茨迥，起见秋云开。十里次舟楫，二桥交往来。楚言满邻里，雁叫喧池台。鱼鳖乐仁政，浮沈亦至哉。小山宜大隐，要自望蓬莱。
天冠山下野人居，除却渔樵少往来。今日谪仙劳过访，看山还费赋诗才。
行年六十又三时，揽镜英州见秀眉。加我天教韶石似，一峰一岁即期颐。一年一朵玉芙蓉，七十依然六十同。更待九年持赠我，一峰分作两三峰。高堂百岁仗孙嵩，我要奇龄与母同。早学长生因奉养，白头膝下待还童。老凤生雏雏白头，文章五色作兰羞。今朝出觅琅玕食，也抱啼乌反哺愁。生近重阳令节时，菊花香送玉杯迟。先予一日怜桃叶，共命雌雄总画眉。五日何妨九日同，天将令节属陶公。重阳且喜馀三日，莫采黄花尽一丛。据鞍愁向武溪过，六十成翁笑伏波。矍铄吾今加一岁，未逢衣绛恨如何。
璧月珠星满紫坛，莲花齐簇切云冠。瑶池岂必传青鸟，蓬岛惟应集绛鸾。碧殿峥嵘概泰清，飙台时送《步虚》声。流铃掷火飞章地，一片云遮翡翠城。兰麝氤氲化庆霄，芝龙迤逦度虹桥。万花似锦环清馥，午夜月明闻洞萧。辇道阴森万柳齐，水晶帘幕动晴霓。六龙行处金蜩合，冉冉红云阆苑西。红叶飘摇出御沟，银屏金屋不知秋。侍臣鹄立空翘首，日色曈昽满凤楼。减却云鬟带玉冠，紫烟衣薄露光寒。《步虚》声里琪花落，赢得君王转盼看。
家家迎莫愁，人人说莫愁。莫愁歌一字，恰恰印心头。十万作缠头，莫愁不肯留。银缸黯欲尽，翻为莫愁愁。
石路凝霜白，山村落月纤。溪头一桥小，烟外数峰尖。高亩层成级，寒沙软胜盐。江南风景好，无那旅愁添。乍入江南境，登临慰所怀。山林自平远，水石巧萦回。风暖鸟声媚，日斜云影开。故人千里别，欲寄一枝梅。石藓红依日，岩松翠耐霜。入溪看岫色，和月认梅香。岁暮旅情恶，夜寒灯影光。劳生真一梦，回首意茫茫。行李远瀫水，禅扉依玉山。烟岚数峰秀，云水一溪弯。小市晚犹合，疏钟寒自还。旧游如昨日，屈指十年间。悠悠征骑渡溪岩，跋涉艰难分所甘。泉石几时归水北，风烟今夕过江南。日轮杳杳衔青嶂，天影茫茫浸碧潭。猿鸟不知迁客恨，云间啼叫满松楠。
谋身长以百年期，身外閒愁总不知。静掩重门惟听雨，旋拈秃笔谩敲诗。鸟啼隔树初调舌，花发当窗渐满枝。笑对阳春歌一曲，深杯同乐太平时。
我欲占春饮，纡衡心事同。悬知传舍客，未卜主人翁。酒熟先扳醉，诗成莫问工。交深敢自慰，名教有微功。
阙角溪城下，千年黑蟒蟠。云深仙宅窅，竹密醮坛寒。汉量铜花绿，隋钟火籀丹。天风步虚静，微月听鸣銮。
辞源浩荡输沧海，笔势飘飖薄紫霞。公府荐才犹未试，士林沦滞不须嗟。相逢转更开怀抱，一跌何尝挂齿牙。文帝欲兴三代治，可容贾谊在长沙。
柳浪方高，桃花雨，一村都涨。应自慰，春风未老，故园无恙。篱笋新抽江燕出，芦芽半卷河豚上。豆畦边，荠美采盈筐，东邻饷。柴门外，微波漾。芳树杪，时禽唱。好邀来春社，细斟家酿。欢喜儿童鸭脚果，逍遥父老蛇条杖。恕余顽、醉后越痴狂，真无状。新绿江村，阴阴与、溪流争涨。烦寄讯、竹平安否，至今无恙。初见栗留穿柳去，忽惊松鼠缘藤上。正春深、谷雨焙枪旗，山僧饷。难消遣，情摇漾。蛮姬舞，秦青唱。正蒲萄浓泼，春波如酿。试向花前移玉案，休思阁里燃藜杖。念平生、一枕梦悲欢，他年状。飞絮满天，平堤外、乱萍初涨。人似燕、重来湖海，画梁无恙。风雅竞推东阁妙，文章每说西京上。细论诗、若个过墙头，松醪饷。曾踏险，瞿塘漾。才会意，沧浪唱。但银瓶索饮，酴醵佳酿。五岳未周名士屐，百钱常挂山人杖。奈此君、不惠不夷间，难于状。万马齐奔，亲曾见、广陵涛涨。摅幽愤、有书自白，文通无恙。鳷鹊观前垂翅去，茱萸湾口乘潮上。问东吴、一饭与王孙，何人饷。看游戏，群鸥漾。听唉乃，渔舟唱。尽鞭霆掣电，凭天酝酿。丹竉前应炼药，青山今日同携杖。醉来扶、画手倩谁能，僧繇状。六一祠边，槐火热、石泉微涨。衣短后、来看西子，镜奁无恙。檐瓦声中山雨到，墙桑影底溪云上。望湘湖、三月熟樱桃，先贻饷。蘋浪蹙，虫丝漾。薄薄酒，红红唱。说泥封柳贯，黄鱼白酿。拟种绿蕉聊代楮，偶寻方竹裁成杖。忆此时、海市在登州，纷千状。漂泊东南，空回首，凤池春涨。家已破，逢人羞语，菊松无恙。余齿偕归江海畔，浮生幸脱刀砧上。君还有、请室断葱来，高堂饷。天怒解，精魂漾。且啸傲，闲赓唱。为周郎而醉，不须倾酿。从此休焉蜗作舍，吾其哀矣鸠为杖。见卯君，备说老夫穷，无佳状。藕叶铺池，浦如镞、小桥青涨。孤山静、诗人蜕后，猿饥鹤恙。鸭绿波浮杨柳外，猩红晕染蔷薇上。趁湖心、莼菜滑凝脂，频教饷。船载酒，亭边漾。歌按拍，垆头唱。爱梅花横笛，梨花初酿。本色英雄能舞槊，支离迁客须扶杖。雨余山、也似美人愁，颦眉状。晓雾空鲙，两峰暗，灌丛烟涨。伤暮景，我心惴惴，忧以恙。老泪偷弹红袖侧，故人自在青霄上。记当年残腊一杯羹，殷勤饷。慈仁寺，青衫漾。兴诚院，瑶华唱。有栾州肥鲫，易州清酿。门对西山教柱笏，人辞东观惟留杖。愧孤臣编选本无长，恭陈状。佳节吴阊，浑不灭、汨罗愁涨。争吊屈、龙舟箫鼓，锦帆无恙。公子画船官驿口，名倡罗绮江楼上。拥残书、自有故交同，清尊饷。榴花影，杯中漾。竞渡曲，筵前唱。正梅黄时解，阴晴迭酿。山鬼漫矜明月佩，健人也曳菖蒲杖。祗浮生、憔悴泣枯鱼，湘累状。雨压戎葵，摇菡萏、曲桥波涨。东城僻、松声竹籁，小亭无恙。虹影倒悬虚槛外，游蜂偶缀朱帘上。喜澄湖、网取白鱼鲜，花前饷。二十载，空飘漾。离骚谱，闻新唱。且开襟送抱，醉君醇酿。愁见督邮宁束带，共祈大耋争携杖。酒怀宽、矍铄若翁哉，将军状。长啸登楼，望塞外、草枯沙涨。峰一柱、庾公高兴，风霜无恙。彩笔雕龙官阁里，短衣射虎边亭上。鹿肩肥、匹马入幽燕，承邮饷。山海抱，风尘漾。觱栗奏，蛮童唱。在故乡犹忆，银鱼黍酿。肘后黄金元不换，斑衣跽进高堂杖。待画师、颊上写闲情，看云状。小宋才华，过八斗、墨池春涨。棕鞋健、来寻幽径，草堂无恙。花影静移清簟外，燕雏欲出空梁上。况脯修、教授满河汾，诸生饷。日气薄，云光漾。自畴昔，同酬唱。上禹陵梅市，繁筝妙酿。行止于今犹可共，乌皮几与青藤杖。待微凉、携手访延陵，诹新状。良夜传觞，梅雨急，画船冲涨。人南北、旧时金马，兰筋无恙。饮社向同枌梓畔，校书陪銮坡上，自休闲、吾土饱莼鲈，迟相饷。看大纛，堤边漾。听邪许，河滨唱。更夷犹吴榜，甘醲淮酿。老伴玉堂今有几，敢忘太乙当时杖。向知交，为我道江潭，行吟状。枕畔邯郸，铜箭水，乍消随涨。茫茫道、升沈倚伏，庐生无恙。歌舞终归松柏下，钓竿好拂珊瑚上。去山中、服术饵松花，群仙饷。蓬岛路，春潮漾。华胥国，钧天唱。但茧窝自蔽，蜜脾休酿。汉苑已分方朔酒，葛陂快掷壶公杖。想此生、梦觉总成空，无殊状。驼契湖山撑钓艇，鲤鱼风涨。吾与汝、罻罗才出，角巾无恙。半臂不须遗客坐，鸱夷每恨浮江上。在词场、少日早分镳，牛心饷。见三竺，烟霞漾。闻二谢，埙篪唱。闹竹西歌吹，名香异酿。且醉河东白堕酒，去扶槐里袁公杖。古来称、名士济南多，峥嵘状。五月园林，琵琶熟、雨肥云涨。莽回顾、阖庐千载，山川无恙。我自江湖慷以慨，君方颜谢凌而上。好词头、百琲夜珠圆，争来饷。风片细飞花漾。蝶闲过，莺孤唱。借一觞一咏，侑之名酿。懒似嵇生林下锻，老思灵寿山中杖。剩惊魂、前路有谁怜，髡钳状。欲问春情，嫌太薄、真如一纸。妆点出、飞花乱坠，游丝频徙。江燕不嗔园舍小，雏莺亦爱池亭美。草堂前、聊可贮闲情，裁蘅芷。江梅蒂，将残矣。红杏萼，方开耳。有香能饲蝶，瓣堪供蚁。听鸟林间杯在手，踏青郭外饧胶齿。有时豪、置酒拥红妆，忙珠履。春水平添，放远碧，卷帘高坐。南湖畔、夜深灯火，打鱼相课。塔望真如惟一点，楼名烟雨微留个。正晴明、谷日应祈年，人人贺。鸦似墨，林间簸。柳似醉，堤边卧。渐春融气霭，日高云破。果是画船如屋里，江南风浪何曾大。倒醇醪、彻底发甘香，前年做。水面归鸦，斜阳挂、远村高木。严霜降、小园柑橘，郁然浮绿。一匕青精朝作饭，百年乌桕寒依屋。竹添孙、个个拂云梢，森如玉。林下步，溪头宿。呼稚子，驱黄犊。把储王几首，田家诗读。隐矣焉文捐笔砚，嗒然丧我忘歌哭。拨孤灯、薄酒正相宜，新篘熟。苑柳萧疏，寒信早、清霜欲落。看塞北、飞鸿嗷嗷，乱云漠漠。黑闧垒前龟兔走，黄金台畔苍鹰掠。酒垆旁、击筑者何人，悲风作。驱不散，檐间雀。招不下，天边鹤。叹江南秋色，芙蓉池阁。陶写纵凭丝竹妙，公卿可比山林药。鬓添星、空说玉阶高，吟红叶。才子风流，闻乙夜、重瞳曾许。桃林塞、射生击鹿，为东道主。油幕忆觞孤竹月，紫骝厌踏庐龙雨。且归休、花径更三三，堪游处。鸡豚社，吾能与。应刘宴，人延伫。羡歌场新拍，骚坛雄踞。裂石穿云吹铁笛，陈诗说礼鼍鸣鼓。啜其醨、车畔有三驺，呼之语。老友相于，伤往事、江潭杨柳。同屈指、垂垂半百，昔童今叟。剪韭烹葵谐夙约，嘲风弄月谁称首。五湖船、恰受两三人，能携否。莫闲却，弹筝手。好缄着，悬河口。对门前亭榭，梅妻鸠妇。生食何须求五鼎，雄心只合浇醇酒。笑封侯绛巧乘时，元屠狗。偶赋梅花，心似铁、何妨绮语。生徒盛、参同考异，轩乎其鼓。芳草闲门通小径，桐阴木榻容箕踞。咏停云、无语送归鸿，时凝伫。嵇阮约，囊曾与，用舍义，聊中处。叹余生重见，屐拖残雨。面道人来称上客，楮先生亦为宾主。但刿肠、搜肾是文章，凌燕许。吴苑繁华，看年少、斗鸡走狗。君只办、一编周易，三升清酒。重席早推名下士，色丝解识碑中妇。试寻春、花信趁莺啼，横塘口。伯乐相，由基手。问老宿，能兼否。更美人托兴，峨眉螓首。燕市唾壶招侠客，龙威探册逢渊叟。好相期、岁岁系兰桡，胥江柳。词赋翩翩，全盛日、忝称同调。留题遍、谢公别墅，蒋侯遗庙。风月遨游闲是主，文章支派工于肖。倚红衫、泼墨写乌丝，闻狂叫。好去听，苏门啸。岂肯待，金门招。数少年俦侣，半登华要。早溺儒冠栖笠泽，休寻丹药思壶峤。爇炉烟、老更读黄庭，观其妙。棐几湘帘，修竹畔、雨丝烟沈。平分却、百年是醉，尚堪轰饮。吴苑笙歌春未散，冶城禾黍秋还稔。羡冥鸿、高咏卜居篇，能详审。江上泛，花前寝。门可键，茶闲品。命樵青捧砚，含任吐沈。画楫每停桃叶渡，彩毫也赋楠榴枕。待明年、乞尔蔡侯笺，江郎锦。我有荒庐，才半亩、傍池渔舍。门插柳、拟陶自命，也称林下。夏日篱边开木槿，蚕时邻圃分桑柘。到荷汀、六月晓风凉，来虚榭。鳌已钓，雕曾射。东观史，凌烟画。才勾消一笔，来投村社。故里春秋期共醉，戏场袍笏终须罢。试从今、踏破镜湖天，官家借。志在桑榆，灵雨后、星言夙驾。休更说、洛阳纸贵，文章脍炙。旧友应刘俱宿草，避人沮溺惟耕稼。茂林边、莺语剧轻圆，如同话。松似幕，藤为架。蜗壳屋，鱼鳞汊。觉此中全胜，玉堂休暇。偃蹇青衫空有泪，清狂白眼时遭骂。且都忘、独酌看庭前，花开谢。
万里重阴拨不开，杜陵空剩赋诗才。眼中王质残棋局，梦里胡僧旧劫灰。大角气沈箕子国，落花愁上越王台。可怜歌舞湖山乐，苦被江头战鼓催。
道人筑室不草草，燕垒蜂房断有才。细细转泉萦屋去，疏疏栽竹放山来。琴无杀意客何惮，士怕移文车自回。清夜不眠留迟月，噪天耘鼓急如雷。
学疏才薄谅何为，牢落尘踪阅岁时。秪有梅花共心事，便风吹向故人知。
孝肃荒祠倚粤城，满阶衰草起秋声。天南亦得留香火，宋室由来失老成。性直松杉长拂雪，雨深岩洞急生晴。欲知一笑终难假，始信黄河不易清。
路僻无忙步，林空有远情。幽寻行复坐，诗绪乱还清。水到荒矶绝，云依野树生。何时休世念，来与尔同盟。
不尽青山带落晖，美人何处送将归。城边渑水寒如酒，马首浮云曳作衣。春到他乡还健食，时危薄宦岂雄飞。自从二子中原别，回首风尘万事违。
可惜两眼青，不见一室白。为子吟喉乾，使我酒面赤。醉中一夜骑鸾凤，麻姑空敞桃花洞。南楼下去北轩中，西关放过东皋梦。
勺水原来亦自多，便盈科后要如何。老龙岂是杯中物，放出长江与大河。
圣主崇文教，儒官简俊才。日边鸣铎去，秋尽讲帷开。化雨舒桃李，光风被草莱。题诗思令弟，凭雁寄金台。
经旬愁积雨，乍见吐残规。照水翻成练，窥妆欲上眉。闷怀云影散，幽韵草光披。三匝南飞鸟，栖栖未定枝。
不见青青绕竹生，西风篱落抱枯藤。道人一任空花过，愁杀山阴觅句僧。
河上昨宵风势恶，狂花不敢更高飞。农夫日望甘霖至，估客深愁逆浪归。
看了梅花看柳条，可怜斜日照蓬蒿。踏歌社里人无数，谁伴春风醉碧桃。
白板艅艎铁裹头，吴歌声在藕花洲。故来急雨归何处，和月吹凉入柂楼。
江国芙蕖夏最繁，临堤每见尚盘桓。清淮况是稀疏有，江萼争教取次看。晓艳不随生意绝，孤根宁减旧时安。主人知我江乡客，弗忍池边独自观。
旧巢在否，甚来寄漂流，玳梁重觅。衔泥倦矣，试听井桐萧槭，错认柯亭品笛。抚锦幕，虚凉羃䍥。分明软语商量，说与旁人争识。回首，重门翠掩，正香梦酴醾，嫩寒四壁。睃花捎尾，懊恼不堪攀摘。都为将离故国，过春社、帆樯开鹢。知得瀚海双栖，尚耐几时寂寂。
半空文殊台，夜冷如有雪。开轩纳雾露，那得见明月。披衣待晨曦，光彩生一瞥。天都与莲华，挟长各傲兀。剧嫌寺门小，未足恣排闼。下山趋云巢，插脚更奇绝。槎材挂岩罅，石破肝肺裂。云峰争一洞，倒出太古穴。懦筇有难支，岂待屐齿折。何尝无恐怖，苦语吾不说。
古关衰柳聚寒鸦，驻马城头日欲斜。犹去西楼二千里，行人到此莫思家。
春城闲望爱晴天，何处风光不眼前。寒食花开千树雪，清明日出万家烟。兴来促席唯同舍，醉后狂歌尽少年。闻说莺啼却惆怅，诗成不见谢临川。
使君欲醉离亭酒。酒醒离愁转有。紫禁多时虚右。苕霅留难久。一声歌掩双罗袖。日落乱山春后。犹有东城烟柳。青荫长依旧。
舜江吾旧游，风物殊不恶。江水天际来，宛宛带郊郭。云帆渺沙溆，翠幛森楼阁。别离不可念，此日忽已昨。想见春水生，烟柳仍濯濯。君胡久去此，三径独盘礴。空斋耿灯火，月冷潮声落。近闻故人书，远致江上作。白驹幸无遐，淮阳讵云薄。招要忻良会，绿酒春可酌。采芹有遗篇，风雩多新乐。因君讯同志，何用慰离索。
我学言诗诗不奇，蒋君言命却能诗。岁寒如许松不改，春信未来梅已知。丘壑何如归去好，江湖终匪老来宜。辰州极去湘南近，办取柴桑三径资。昔插金莲醉五泉，与君抵掌共谈天。蜀山历遍数千里，荆渚重逢八九年。子为丹砂行作吏，我无金鼎可求仙。更怜不是春风手，雪意垂垂送去船。
窗曙书灯暗，閒居免报衙。争鸣百舌鸟，各占一枝花。寝内儿犹睡，厨中物未赊。露寒衫袖湿，倚遍石栏斜。
王公厌承明，出守南宫钥。结构得崇岳，岿然瞰清洛。是时谪仙人，发轫自庐霍。郊原春鸟鸣，来此动豪酌。报投一何富，玉桉金刀错。新榜揭中楹，千载见远托。朅来访陈迹，物色属摇落。人烟隔凫雁，田畴带城郭。红蕖陨风漪，砂砾卷飞箨。青青陵上姿，独汝森自若。人生如博奕，得丧难前约。金锤初控颐，已复东方作。大明升中天，龙鸾入阶阁。深惩渔夺弊，法令一刊削。斯民如解悬，喜气郁磅礴。公乎数登览，行矣翔寥廓。
呱呱坠地数声哀，头角岐嶷面独开。灵气自从天地出，此身原带圣贤来。三生慧业休图佛，一世精修合到梅。茵溷花飞原定数，任风吹去莫惊猜。
一雁触罗网，群鸿中夜惊。彼物尚如此，何况弟与兄。芦花霜白天冥冥，水寒月黑祗长更。岂不闻玄圃昆仑有琪树，凤凰长栖最高处。
水边楼上最宜秋，天在阑干四角头。觅句正缘偿宿债，著书元不为穷愁。
畴昔持衡冰鉴清，议刑今去刻为明。坐令几阁文书静，驯致斋居狱讼平。疏阔汉朝新禁网，风流廷尉旧家声。哀穷悼屈心如砥，应笑张汤有重轻。平生报国剑铓寒，万里漂流困一箪。贫剧方思毛义檄，归来却戴楚囚冠。解骖旧事无人继，恸哭穷涂祗自叹。倚伏循环知有待，春回寒谷在毫端。
昔闻地中山，今见天上水。对日生虚明，光照数百里。声将助雷行，势欲随云起。矫矫白玉龙，人立烟霞里。飞流何其雄，不受神禹功。净洗下界浊，无言归太空。精灵忽旁射，秀色溢厓壁。动荡元化机，落星不为石。观水复观山，万古心自閒。愿借一泓清，鉴我尘外颜。布邪可剪裁，衣被尽世间。
陈世凋亡后，仁祠识旧山。帝乡乔木在，空见白云还。双塔寒林外，三陵暮雨间。此中难战胜，君独启禅关。
千叶梅花雪满堤，都将春付海棠枝。幽禽飞上栏干立，此意人间几个知。
子云识奇字，辨舌非所长。有宅才一区，安贫固其常。深沉草玄腹，如裹万里粮。苦心梦吐凤，流传今未央。
一处西风一处愁，又逢鸣雁在沧洲。芙蓉不分秋萧索，斗拆繁红满树头。
扬之水，不流束楚。终鲜兄弟，维予与女。无信人之言，人实迋女。扬之水，不流束薪。终鲜兄弟，维予二人。无信人之言，人实不信。
青骢石路已难看，况是烟鬟风雾寒。爱唱新蝉帐中曲，繇来不向雨中弹。
浅水不堪泛，暗滩时激声。晨都望迢递，穷旅思屏营。芳草同谁藉，投壶自唤名。得君晨起咏，远远见交情。
平生功名心，世路多崎岖。年来忝闻道，何者非夷涂。庄后桑百本，庄前芋数区。草屋三四间，榆柳八九株。僮仆足使令，鸡犬应指呼。商钮向我言，官岂不足欤。如何天壤间，不容七尺躯。忘身百事懒，忘心一物无。忘已又忘物，兀然同太虚。不皦亦不昧，无毁亦无誉。不向醉乡醉，即归愚谷愚。
柳絮漫天飞似雪。记得逢君，落花时节。年芳如梦梦如尘。枉抛书字托南云。尺鳞轻漏春消息。殢翠尤红，错怨江南客。锦鞋颠倒卜今宵。佳期早晚验归潮。
禁籞封金殿，清河贯石门。时平馀古木，兵散有空屯。形胜山围阔，蕃宣海内尊。川原不论顷，云梦可胜吞。
长日淡无事，虚堂来远风。爱眠从病蹇，厌事懒治聋。猫健翻怜鼠，庭荒不责童。尔来添目暗，又免送归鸿。身卧孤村日，年当大耋时。贫忧偿酒券，懒悔许僧碑。输税质耕犊，饭医烹伏雌。劳生不须叹，随事且支持。
玉关人老得归来，绮席还从寿旦开。壮岁儿堪飞将选，几家甥似谪仙才。霜侵短发犹看剑，春溢酡颜更唤杯。愿作延州来季子，不须骑鹿向蓬莱。
世间多少不平事，却被同州看华山。我到左冯今几月，何尝见得华山颜。
野庙空林宿鹭群，山花和泪落纷纷。无穷翁主成青草，有恨瑶姬化彩云。清似苧萝溪荡漾，香连巫峡雨氤氲。只今流落龙荒客，未嫁呼韩已似君。
幽独起侵晨，山莺啼更早。门巷掩萧条，落花满芳草。烟和魂共远，春与人同老。默默又依依，凄然此怀抱。
谪仙孙子瑩冰清，七步踉蹡五字成。心远独怜山水好，眼高浑看利名轻。存身我已惭龙蛰，縻爵谁应和鹤鸣。别酒半醒回首处，江风吹浪暮云平。
万树不知霜信至，两厓时见火云升。一就熏蒸聊可喜，久来还想玉壶冰。
元公机鉴天所高，中兴诸彦非其曹。自呼漫郎示真率，日与聱叟为嬉遨。是时胡星殒未久，关辅扰扰犹弓刀。百里不闻易五羖，三士空传杀二桃。心知不得载行事，俛首刻意追风骚。字偕华星章对月，漏泄元气烦挥毫。猗玕春深茂花竹，九疑日暮吟哀猱。红颜白骨付清醥，一官于我真鸿毛。乃知达人妙如水，浊清显晦惟所遭。无时有禄亦可隐，何必龛岩远遁逃。
樽酒相逢又别离，心旌无处不追随。鸡前风雨频回梦，马首云山半是诗。万里优容明主赐，平生濩落故人知。澧兰沅芷春来盛，欲采馀芳寄所思。
中夜忽自起，汲此百尺泉。林木含白露，星斗在青天。
斗室罗尊彝，名香坐中发。何处佳人过，援琴鼓白雪。
挂双扉。一层真是天涯。秪惜隔住花关，关不住相思。出外小红先笑，道海棠吹落，没个人知。妒猧儿巧入，仙裙瞥露，银蒜声低。生来命薄，香斑竹子，曾渍湘妃。化作波纹，任数遍千条万缕，愁样丝丝。香消夜永，料汉宫门巷如斯。荡漾处，便真珠织就，衔花燕子，都要嫌伊。
鼓箧诸生待绛纱，不同勾漏远移家。天鸡唤醒游仙梦，倒览扶桑五色霞。
先生家住团风里，笭箵婆娑照江水。年年欸乃洞庭滨，信口吟成槎上史。泛泛兰舟一叶飞，西风吹入浔阳涘。垂纶高挂洪塘鲨，投竿引出白沟鲔。沧溟何处不烟波，扬子矶头舟可舣。抱瓮丈人山下逢，开尊共话羲皇理。天地为笼江海罛，渭渚严滩安足齿。何况戋戋上谷骄，飘然返棹麻溪沚。归来不脱旧时蓑，一夕乘槎弃如屣。芦花自白峰自青，七十年来梦泡耳。楚些一曲哀江头，思君不见悲风起。
乾坤一枰棋，今古一杯酒。悲哉易水筑，陋矣鸿门斗。将军跨下出，宰相篑中有。唾面使自乾，拭之费人手。
霜飞绣斧豸为冠，雪尽岷山立马看。斩佞上方曾借剑，征蛮诸将几登坛。旗翻锦水千花出，弓抱峨眉片月寒。廓庙岂烦西顾虑，从来形胜得人安。
刘子过逢二十年，别来风月几千篇。黄金卖尽延宾友，囊底何须看一钱。赠我盆花十小诗，菖蒲一咏最清奇。洞庭卷入坚昆椀，更卷青天入寸漪。
老懒尤于笔砚疏，难陪骑省赋闲居。去周柱下谁为史，传邺侯家尚有书。台馈不烦公粟肉，户租难办客车鱼。侧旁万一邻堪买，便拟诛茅近太初。
硕人曰都，百尔誉髦。毋忘今者之乐，听我耄告。各敬尔天之灵，以寿尔造。众拜稽首，硕人善诱。敢不敬承，硕人之德于永久。
脱叶凄凉糁玉尘，强扶残醉藉苔茵。烟条莫绾相思结，坐上青衫是酒人。
秋尽南郊阵阵风，微凉微暖万方同。招邀喜有高贤伴，掩霭何妨细雨濛。绿野天低阑槛外，朱楼人在画图中。清尊且罄瓶还续，夜半狂吟意未穷。急韵长篇字字微，八旬老子世间稀。九河远泻龙门水，三岛遥披鹤羽衣。入眼明珠何灿灿，挥毫和玉故依依。行春骢马春行乐，还许纶巾坐钓矶。
石丈岩岩孰可俦，苍天终古自悠悠。我来说法无人会，只有山前暗点头。
两年此日此江滨，又迓向来归去宾。兀坐茅亭竹应笑，林间不著送迎人。
水白山青四望开，地留名胜昔人裁。当歌共入春阳里，把酒还传碧玉杯。云去隔溪霜叶坠，台空明月夜乌来。千秋祀典公筹度，更从篮舆陟巘回。
平生一士万金多，更恨诗人饿涧薖。羁旅忽成开笑口，软红尘底得阴何。脑脂侵眼耐昏眵，诗卷犹便小字题。浪信奇方须损读，即今刮膜胜金篦。
望阳生渐布，见梅萼、暖初回。向雪里、一枝才苞，素艳已占春台。烟笼半含粉面，透清香、暗触满襟怀。可惜前村望断，魏林庾岭栽培。皑皑。嫩蕊清光，凝笑也恁风猥。但折取行人，途中对酒，不用尊罍。芬芳正当岁暮，谩休夸桃李苦相催。早报明年律应，又还依旧先开。
江接海冥冥，山连岛树青。似非人境界，宜有佛宫庭。藏压蟠龙宅，潮渰瘗鹤铭。西岩更清绝，心与酒俱醒。
湖上峰稠乱晚晴，每逢佳处问山名。偶因寺好频停舫，贪为波澄不记觥。斜抱连环千嶂合，平分双镜六桥横。更堪岁晏芙蓉冷，水国西风日夜清。
南平郭里东西住，曾见名家六世来。前辈风流皆寿俊，后人文采发英才。春深栏槛云生竹，岁晚阶除雪映梅。贻厥堂中最潇洒，四时清景隔浮埃。
昔予头燥发未茁，今我头枯发先折。童心尚在颜貌改，满鬓苍华点霜雪。朝来抱镜看未真，镜里相逢类两人。东都贫孟叹孤剑，西邸老康悲故茵。乌髭每怕不得素，素栉何庸问衰暮。枫林叶底变风烟，药草茎边虚雨露。自非神仙刘阮俦，世间容有几春秋。情知鹳鹤长朱顶，得见鸳鸯会白头。
朱明岩壑洞天遥，楼结青霞傍斗杓。呼吸可能通帝座，啸歌犹听和鸾箫。上清缥缈无今古，下界苍茫自暮朝。不用登高誇作赋，游仙须奏白云谣。
大姐呼二姐，二姐呼妹子。妹子怏怏行，携瓶买盐豉。
前溪送别溪水满，石楠花落蒲芽短。春风无情看复秋，莫学落花随水流。
有人亦自芳，岂必恋空谷。弃置乃偶然，天命期无辱。寒花有晚节，犹伤天地秋。虽各一时秀，论心耻与俦。
客子船都泊，幽人夜独醒。五更初水长，四壁尽歌声。已若从吾好，因之念此生。行年半七十，岁事复峥嵘。
圣主求忠孝德门，词臣报母藉君恩。遥将綵服娱双寿，直秉丹心奉至尊。花发掖垣高北阮，云开天际接西昆。明光起草旂常业，何限慈闱乐事蕃。
佳趣盈庭浩莫禁，春风积翠浅还深。理从橐籥机中悟，诗向池塘梦里寻。日煖浓香薰寿酒，雨馀生意契吾心。老予粗识濂溪意，剧论时容杖屦临。寸心役物苦难禁，揭扁藏修托意深。天地化工随处见，鸢鱼理趣个中寻。须酬韦相传经志，莫负侯翁择婿心。万里应从跬步始，青编珍重日窥临。
卯酒工为醉，春衫怯晓寒。篮舆有何味，脚力且图閒。得句点头笑，拈书信手翻。仆夫行且止，我爱眼前山。
登楼一赋转千年，楚水风流太古天。有客重来心欲老，已无佳句赠君山。
斗室不悬五岳图，尺水不容万斛橹。半生劳劳走尘土，眼界局促心郁纡。我家恰送江入海，一角未许窥全模。今朝放眼向海若，浮天际地无方隅。晴光照耀闪金碧，大竹小竹擎盘珠。老龙翻鳞起骤雨，沙门杳霭云模糊。晨霞暮烟各殊状，百怪变化才须臾。东连朝鲜北辽沈，浪舶点点飞鹥凫。奇观如此得未有，径思饱泛十幅蒲。徒夸蜃市小楼阁，如以蠡测良区区。天风吹我登三壶，玉扃金阙神仙都。琴声乍听伯牙弄，锦样艳说鲛人铺。袖中携石偶然耳，至今文采祠髯苏。矶头问取钓鳌客，不知入网谁珊瑚。
飞光忽忽催人老，白发不期来独早。气钟寒柏兀孤高，目眩春花自颠倒。平生筹策无一奇，著身山岩乃所宜。往事尽付东流水，惟有知心劳梦思。酒酣拔剑为君起，爱君近来诗句美。思君不见独长哦，一唱三叹情未已。结交何必黄金多，长松千尺悬丝萝。王门伶人不肯作，其若高山流水何。昨日花开今日落，东风虽好亦云恶。百年会面能几时，乘兴须来不须约。
阿环梦回如堕云，砚中玉纤如醉文。香囊翠被不复见，华清草木犹醺醺。仙郎春光洗怀抱，柔情不断如芳草。软风细涨玉横斜，一尾追风北山道。词锋落纸磨秋霜，千首今馀万丈光。从来支遁识神骏，岁月不知君意长。
梵宇新瞻金碧光，心依重此礼空王。曾参七偈耽玄教，欲扣诸天到上方。风里磬声传净界，雨中花气逼禅床。逢僧久话降龙事，不觉归鸦报夕阳。丹宫紫殿灿瑶图，寺号龙潭近海隅。潭月辉含金色相，龙珠光照法堂蒲。三千世界空中灭，亿万如来觉后无。老欲投禅求定慧，须从上乘觅真吾。
蜀客不来江海涯，罗虬九锡欲安加。诗逋急过寻常债，世眼怜悭戚里花。已信锦城难再裹，未知金屋属谁家。兵间绝艳经年别，却对狂飙感聚沙。
笑倚东风看画船，晴天如水水如天。酒旗高处玉骢急，万树垂杨一抹烟。
柳色青青柳叶齐，送君江上朔云低。妾似柳条全繫恨，君如柳絮逐东西。
我昔游燕赵，览古登城隅。回风振槁叶，雨雪泥中涂。惨戚游子颜，岁晏坐驰驱。谋生一何拙，衣襦岂无馀。便当舍此去，息影穷山居。
烟灭石楼空，悠悠永夜中。虚心怯秋雨，艳质畏飘风。向壁残花碎，侵阶坠叶红。还如失群鹤，饮恨在雕笼。
沧海临东极，稽山建国标。楼船三岛路，玉帛万方朝。旧迹开王会，清风彻使轺。如闻穷徼外，将献越裳谣。勾践城何处，西施宅有村。山灵销霸气，春恨倚香魂。野鸟空啼血，溪花不解言。怒潮来往地，应愧到吴门。王谢人伦表，风流异代师。能书垂典则，高卧系安危。古木围棋墅，寒云洗墨池。蘋蘩何限意，谁遣到荒祠。旧传山水郡，未到问奇观。禹穴灵文秘，秦碑古篆残。梦魂飞月下，台殿隐云端。爱杀长康语，千岩秀色攒。莫惜无飞雪，乘舟向剡中。聚沙春鸟浴，背日晚花红。书卷追随满，诗人赋咏工。玉郎傥同载，高兴讵能穷。春草孤舟远，春波百顷开。镜湖犹在眼，贺监不重来。酒换金龟去，身辞玉署回。文章真小技，跌宕见高怀。城阙经营固，山河控带深。绝怜南渡事，非复上都心。铁马沉云海，铜驼委棘林。祇馀今古限，挥泪向登临。十日山阴道，青山应接重。泛杯虚酒兴，拂幔恼花容。簿领回回乱，渔歌处处逢。支公如可访，捐佩入云松。
铿华钟，伐灵鼓，青娥弹丝白苧舞。文竿迎风雉振羽，长袖奋迅若云举。博山雾合春濛濛，玉缸摇火生长虹，翠荡红翻如梦中。暖香结暝娇青春，翠钗珠压光照人。凤箫十二烟雾匀，鸿惊燕娇波龙鳞。玉觞交飞酒如沼，门外斜阳在林杪，宫中沉沉天未晓。
濠梁四无山，坡陁亘长野。吾披紫茸毡，纵饮面无赭。自矜意气豪，敢骑雪中马。行行逆风去，初亦略沾洒。疾风吹大片，忽若乱飘瓦。侧身当其冲，丝鞚袖中把。重围万箭急，驰突更叱咤。酒力不支吾，数里进一斝。燎茅烘湿衣，客有见留者。徘徊望神州，沈叹英雄寡。
禁殿安蚩尾，骚人逐毕方。何如栽此草，有火自能妨。
古镜无光，当台自照。森罗绝影，觌面难逃。行不言之令，坐致太平。赞无为之化，六国晏清。天高地厚，水绿山青。山青青，水泠泠。湘西古渡夕阳明，岳足当檐开画屏。
清晨泛中流，羽族满汀渚。黄鹄何处来，昂藏寡俦侣。飞鸣无人见，饮啄岂得所。云汉尔固知，胡为不轻举。
婀娜绿杨枝，上有双鸲鹆。焉知九苞凤，终择丹山宿。翩翩双好鸟，同集一枝安。谁知瑶岛上，别有青琅玕。
恐是凝酥染得黄，月中清露滴来香。定知何逊牵诗兴，借与穿帘一点光。
海屋添筹日，天河役鹊时。偷桃嗔曼倩，授枣谢安期。醉里生涯好，閒中岁月迟。若邀汤饼客，须遣广成知。
初秋尝过此，冬半复重来。景物经时别，年光转眼催。閒庭聊驻马，胜地且衔杯。观阁烟霄接，檐楹斗柄回。琼枝晴带雪，井干昼闻雷。鹤化多年去，龙游几日回。桥山神御路，玄圃帝城隈。翠柏寒逾劲，清泉冻复开。卿云占象阙，阳管候葭灰。煖色舆台喜，明禋薄劣陪。褰幨舒远望，青嶂晚崔嵬。
轰雷拔地虎般雄，三寸毛锥万斛风。得句逢人怀姓字，于时积学尚漂蓬。诸侯上客堪惊座，笔墨词人惯吐虹。读我新诗初剪拂，如倾玉醴起衰慵。
孟冬初寒节气成。悲风入闺霜依庭。秋蝉噪柳燕辞楹。念君行役怨边城。君何崎岖久徂征。岂无膏沐感鹳鸣。对君不乐泪沾缨。辟窗开幌弄秦筝。调弦促柱多哀声。遥夜明月鉴帷屏。谁知河汉浅且清。展转思服悲明星。
青羊道士无姓名，绕檐种竹门常扃。苍龙来问大还诀，白鹤下听蕊珠经。六铢衣上绣星斗，三尺剑底驱雷霆。相逢似识五云吏，一笑向余双眼青。
北风吹夏雨，和竹亚南轩。豆枕欹凉冷，莲峰入梦魂。窗多斜迸湿，庭遍瀑流痕。清兴知无限，晴来示一言。
鸾坡新拜命，柏府更乘骢。别路风烟隔，离筵臭味同。关河回远使，冰檗奏肤公。大华群峰削，昆明一鉴空。长城韩范在，丽藻古今通。共羡恩袍紫，何忧塞火红。朱轮常带雨，玉节遍观风。威动三边士，名传五尺童。往年资砥砺，今日见英雄。圣主方虚席，王臣仗匪躬。
谁信华池路最深，非遐非迩奥难寻。九年采炼如红玉，一日圆成似紫金。得了永袪寒暑逼，服之应免死生侵。劝君门外修身者，端念思惟此道心。
东登泰山上，下有沧海流。晞发餐日精，一望麟凤洲。渺渺三神山，宫阙如云浮。虞巡柴岱宗，肆觐东诸侯。登封七十家，升中乃射牛。燕齐扼腕谈，入海多宿留。安期不可遇，羡门不可求。肃然与石闾，日月今千秋。吾将仍羽人，乘蹻于丹丘。
芳林如锦草如茵，万井烟光物色新。看竹行厨羹菜甲，回车剧饮荐盘辛。惊占聚井星为客，竞帖宜春日是人。我欲从君蜡双屐，枕流漱石莫辞频。
旧隐江城东复东，堂前杨柳付春风。犹传白雪兴中曲，俄失黄粱梦后翁。儋耳吉音无雁使，峨眉爽气属狙公。不应更广穷愁志，悟取平生坐底穷。
莫管声名草木知，人生待足是何时。兴才尽处须回棹，涂到迷时漫泣岐。老我昨非今似是，笑渠小黠大还痴。山林晚觉中多味，不怪商颜只茹芝。
鼓角苍山畔，孤城此岁残。回风夜不止，清霜日以繁。未惜琼树晚，还悲瑶草寒。阳春在何日，幽谷待鸣鸾。
爱君新作静常庵，况是佳名继郑南。昼坐不知人扰扰，夜存长保气酣酣。寓言记述睎庄叟，复命栖时慕老聃。标榜粲然辉众目，几何立懦与廉贪。
飞鸿易肆高，戏海书家妙。将开鸿乙堂，或免斤鴳笑。贫来四壁立，富有连城照。闲勋争翰墨，小史等排调。真足履何关，传神肤必肖。恒疑秘阁摹，未奉台仙诏。徒闻买骏涓，终愧然犀峤。相者但举肥，官人惟贵少。以兹金石录，欲灼膏盲窍。张罗森百目，陟巘摩群峭。纷披石室藏，险绝天门跳。古文为大出，壮心聊复耗。未换吴儿眼，先谐许侯好。臼摹邯郸辞，鼓揭岐阳奥。来闻击玉声，曰似归鸿操。按行笔阵间，随以乖韦犒。居然一顾宠，行使三都噪。怜君冰壶清，匪敢琼玖报。珍重远游名，书之华阳诰。
为爱杜陵诗兴豪，浣花桥畔草堂高。沙堤垂柳移三竺，海岛横云驾六鳌。波荡楼台虹饮涧，声闻霄汉鹤鸣皋。明时空把中流柱，偃蹇江潭见楚骚。
年少学诗歌，悲欢忌太过。未能全劲瘦，已觉近平和。嫩檗随时摘，微瑕极力磨。成名待三十，存藁不须多。
飘忽来何处，纷纭势不齐。漫空翻上下，著地遍东西。冻合松林重，声闻竹屋低。嵚崟缘石壁，烂漫布山溪。曲直循绳矩，方圆应璧圭。寒辉偏照户，素质不沾泥。附垤俄惊厚，填洼迥觉澌。伴吟栖近阁，随舞入青闺。猎往踪先得，樵归路欲迷。谷深愁侧入，桥滑怯危跻。林暝蹲千鹄，沙寒散万羝。缀衣侪玦瑀，集树混梅梨。堤港增新堰，田园失旧畦。马驰惊逸辙，兔过识奔蹄。行客重装襺，居人缩拥烓。积檐朝未扫，压轴晚犹?。赏胜思图画，驱寒问酒椑。冻僵怜野狖，光眩误邻鸡。晏岁应多遇，严程未可稽。停鞭呵冻笔，聊与寄新题。
风雨将春送，残红满砌台。多情双燕子，衔入绣帘来。
珍重意，玉影系新词。自恨孱躯逢小极，为题秋句报相知。雁字共迟迟。旧游处，烟水怅迷漫。昔岁过存亲醉语，几时重与对湖山。天远梦飞难。
帝出南郊日，言观黄屋尊。选神役风伯，徙乐具《云门》。驰道青阳丽，斋宫紫气屯。九朝祠礼秘，归待从臣论。
厖眉策起貌棱层，见佛元来却不曾。南岳天台相撞著，被人唤作捉斋侩。庞公倒地，灵照扶起。至今几百年，清风犹未已。犹未已，东海鲤鱼千尺觜。大家在里许，南山焦尾虎。牙爪利如锋，日轮正当午。一人背手抽金镞，一人反身控角弓。南北东西竞头看，果然一雁落寒空。狗子无佛性，劝君不用举。欲透万重关，须是千钧弩。行喝也打，礼拜也打。临济大师，可知礼也。昨夜三更转向西，明眼宗师为指迷。若于话下寻端的，未免泥中又洗泥。不点自行，不拨自转。伎俩天然，机轮如箭。如今分付当行家，百岁光阴已不多。若能直下猛提取，天上人间争奈何。
晚凉何处听秋声，脩竹千竿翠绕扃。自起开窗看微月，风萤撩乱一池星。
曾赴琼池会，还来泛斗槎。胸中藏海岳，壶里傲烟霞。草木传真迹，乾坤共岁华。五云披凤幄，同醉玉皇家。
才入新春昼漏长，熙然万象媚春阳。俗传七日为人日，身在他乡忆故乡。风色渐催花信至，柳条轻浥雨痕香。凭谁挽却瓯江水，散作流波洗别肠。
逶迤起尘唱，宛转绕梁声。调弦可以进，蛾眉画未成。
冰肌削。水沈香透胭脂萼。胭脂萼。怕愁贪睡，等闲梳掠。花前莫惜添杯酌。五更嫌怕春风恶。春风恶。东君不管，此情谁托。
凄凉玉树委重泉，难倩巫阳一问天。佞佛庵馀长命米，抚孤人赠卖文钱。珠悬南海诗名在，剑去延津侠骨捐。惆怅鸰原风雨急，悲歌泪满上留田。
我是布毛侍者，解藏陷虎锋机。勘破诸方归去，一藤深锁烟霏。
文命生轻癸甲，祖龙死惑燕齐。矗矗秦山易识，茫茫禹穴难稽。
虚庭下拜初形肃，秘殿瞻容更魄惊。何必囊函窥至妙，始知尘垢负平生。
龙消香粉郁金油，掠鬓光同素面流。春草自来偏善舞，弓腰贴地解人愁。
暝烟初破日，宿涨未归河。花积重岩重，人閒春事多。鸠呼声尚湿，市远路应讹。浩叹催双鬓，临流照逝波。久雨晴初好，行吟野望宽。已知珠海阔，尚觉石门寒。苍翠春中变，巑岏濯后看。兴来无杖履，随意共盘桓。
平分秋半月华圆，玉碾无声静转旋。月桂从攀由我捷，姮娥不解是谁先。
四海欲行遍，心猿日渐驯。贫高一生行，衣故十年尘。如我如君者，无名无利身。慇勤讶此别，忍泪已沾巾。
吾道不可东，老雁踏长云。太息复太息，青海枯成尘。喙短莫叫空，此物弗贷人。顾影正念群，一唳生湖滨。春风采蘋花，悠悠万里道。及听负囊歌，又见骑驴好。羲和不停策，天地日已老。大笑奉美人，谁言头白早。
鹓列宫槐俨肃清，车如池萼簇波行。摇秋未陨巫阳梦，涨腻已通秦帝京。月烙青天凝火冷，灯抽白刃翳霜明。八通鸣轨铿锵骨，万巷睡酣雷默声。
荷浦张弓射鸭，柳塘持烛叉鱼。天随子宅同里，陶朱公祠近居。
春光欲醉，昼漏初长，绣阁抛针线。重匀娇面。薰笼畔、漫把凤团亲碾。银涛轻溅。早桧雨、松风满院。捧碧瓯、半亸鸾钗，款步花枝颤。翠袖暗笼金钏。对清香颜色，一般婉娈。流莺低啭。惊午梦、唤觉江郎还倦。倩题团扇。指架上、荼糜开遍。待饮干、去捲珠帘，放入双栖燕。
一点常凝，频年不遇，依稀有个卿卿。要兼花比色，选玉评声。那更温柔心性，挑剔尽、词赋丹青。堪怜是，高怀独绝，于我多情。盈盈。时来醉眼，自不屑凡媛，舞榭歌亭。有风流万种，拟向他倾。待阙鸳鸯社里，消受我、雾帐云屏。何时幸，销魂真个，笑眼双青。
水色榕阴一味清，道人应为寄閒情。只须翠幄疑彭泽，那用红霞认武陵。酌酒放歌寒玉涌，倚蓬长笑碧云生。乾坤此景无人会，明月何时一棹横。
陌上草青青，陇头烟霭霭。行歌田野间，春风拂衣带。野雀集蓬蒿，蛙声满沟浍。小蝶无随人，平楚郁松桧。日午闻鸡鸣，村妇向田外。桑麻四望稠，衣食真足赖。
正尔交情似海深，不堪离别泪沾衿。几回见雁思乡信，千里移家共客心。新酒黄花连夜榻，秋风寒夜响枫林。天涯共住同萧索，莫惜逢人寄远音。
昨宵清不尽，今夜色增明。想见清虚殿，冰轮渐渐生。松风传地籁，花月满庭心。记得金台下，孤樽细细斟。
金刀彩剪春归后。十二画楼沉晓漏。烛花无意暗红襟，泪水有心萦翠袖。龙华筵上蟠桃酒。更有阿环来祝寿。朱颜能驻画中新，小字不辞笺上旧。
絮语缠绵两意同，忍教萍迹忽西东。只今牢繫长堤马，从此无烦远塞鸿。绿意满前风似箭，黄昏有约月如弓。千条万绪横塘路，牵惹桃花别样红。
徐侯当登瀛，结屋在幽渚。于焉穷心迹，无乃异出处。西风肃高秋，黄鹄时一举。自谓可过之，丘壑出肺腑。俗眼殊未高，此意吾窃取。长卿少倦游，征衫涴尘土。羞陪漉酒翁，共作斜川语。鱼鸟杂冠巾，蒲莲暗樽俎。江湖满天地，置身岂无所。黄帽与青鞋，造化久见许。平生钓饵兴，临老尚龃龉。兹怀固泯默，感激聊自吐。安得载笭箵，孤蓬听秋雨。
小村虽僻俗敦庞，背负崇山面俯江。月冷灵虬潜绝壑，雨晴仙犬吠流淙。缊袍御腊辞纨裤，瓦瓮浮春谢玉缸。偶为清羸聊采药，亦非窃比鹿门庞。
窗外群蛙久不鸣，夜来忽听满池声。客心且喜逢冬暖，天意犹当放晚晴。尘劳事，莫关情，清风皓月共忘形。夭桃应妒芙蓉色，故发鲜花照眼明。
象马王城地，禅扃此独开。漏声随叶换，风意绕幡来。驯鸽依斋树，飞花恋讲台。朝珂时一集，并为碧云才。
师者人之范，辨惑正吾疑。苟不就有道，伥伥其何之。
竹杖芒鞋去问津，波生鸭绿草铺茵。雨迷阡陌留连客，风入园林著摸人。寂寞数家收市井，萧条一榻卧埃尘。避人幽鸟浑无语，桃李明朝依旧春。
莫向忙中去，闲时自养神。功名一场梦，世界半分尘。日月朝还暮，时光秋复春。不如来饮酒，醉里乐天真。
笑语盈盈脂粉香，儿家湘水太阳乡。红晕劝酒狂歌舞，客散焚烟夜未央。
夕眺高楼上，林晖竟日清。独山秋戍冷，三泖暮潮生。渔火中流见，鸥波永夜明。兰桡须小住，烟月正多情。
远远渔村鼓。斜阳外、宾鸿三两飞度。茅檐春小，白云隐几，青山当户。骚翁底事飘蓬，浑忘却、耕徒钓侣。何时寻、斗酒江鲈，悠悠千古坡赋。风流种柳渊明，折腰五斗，身为名苦。有秫田贰顷，菊松三径，不如归去。山灵休勒俗驾，容我卧、草堂深处。问故园、怨鹤啼猿，今无恙否。
不见方干久，沉吟带瘦容。青山城市远，白屋薜萝封。身向閒中老，交从病后慵。湖山风月夜，安得更相从。
无钱可买季子田，无地可置杨公廛。中条山下饶斥卤，营田一区屋数椽。床头閒读种树书，有酒可斟琴可弦。酒酣耳热声呜呜，对客起舞身翩翩。既不能骑鲸鼓浪游汗漫，又不能披云扫雾瞻青天。我来此世三十年，豪气压倒江湖前。轻舄两只凫，扁舟一叶莲。足濯沧海流，头枕昆崙巅。仙山鳌背青连延，三十六宫飞紫烟。仙人一笑三千年，摩顶授我长生诠。我欲举手谢尘世，此身萦绕终无缘。仙兮仙兮辞我清泪之连连，盻我美目之娟娟。群仙知我不可留，送我淡月清风边。归来两耳声喧喧，六合尘土厌腥膻。呼儿汲取蔷薇露，涤手为写仙游篇。
重桂堂前桂荫连，孰经趋对溯髫年。此身赖得之无识，累世犹赢清白传。讵料箕裘湮手泽，况经乡里扰烽烟。频年骨肉流离际，怅望家山泪潜然。庭萱犹喜驻春晖，寸草相思得所依。惯住湖山聊自适，重游苕霅浑忘机。家贫常恕旨甘奉，岁晚难堪故旧稀。凄绝黄泥冈下路，未崇马鬣倍歔欷。萑苻何物肆蚩尤，兵火馀生浪迹浮。淮海涛声驱客病，金焦山势压乡愁。王恭长物空馀簟，庾信悲秋独赋楼。差幸故园完聚日，龙宫何事阻归舟。生离死别每神伤，寥落年来不自遑。未起严敦惭马诫，欲联轼辙怅苏床。高情无复披求借，破砚长教懔直方。坐对妻孥空寂寞，复看春草碧池塘。梅放孤山兴不孤，同人买棹有西湖。已惭南阁谈经席，莫问高阳旧酒徒。别有嗜痂挥翰墨，谁能品味到莼鲈。归来还把图书列，一笑先生合号迂。立身诚意两操持，甘苦从教心自知。切磋他山资好友，追随鲁殿得吾师。半生书剑嗟无用，卅载功名愧已迟。壮不如人将老大，返躬何以策良时。
凉入葛衣松。斜阳叠乱虹。帘影外、蝉语匆匆。轧鹊排桥看又过，零落尽，藕花红。愁极转成慵。黄花怕与逢。旧江山、恨煞吴侬。巷口乌衣城上柳，能几日，是西风。
沩山未暇往，石磴上云端。初识清修路，遥怜菡萏寒。野宽耕仅有，民殄政犹残。总使林泉稳，那能寝饭安。
西从徼外来，东去还归海。徒闻朝暮声，讵识年华改。
迢迢牵牛星，远阻天之河。煌煌天帝孙，终岁弄飞梭。星渚鹊代桥，环佩鸣相磨。欢游一何短，方驾回羲和。依旧天一隅，澄汉生微波。空馀机杼繁，不识离绪多。
钗光鬓影映高楼，一醉从教万事休。交好无分新旧雨，花娇能散古今愁。江山北府空形胜，鸿雁西风感素秋。俱是新亭南度客，可怜无泪哭神州。
三十年前记泊舟，扑江燕子有危楼。马周字已题前日，谢朓诗今在上头。东水潮来天共碧，西风客去意仍留。飞飞不与龙蟠远，终古多情是石尤。
送客出长安，离怀不可攀。才倾燕市酒，又向蜀江还。鸟道寒云里，猿声积雨间。家林应有待，松菊绕南山。
白项鸦儿趁晓啼，梢梢寒柳出疏篱。未飞腊雪连天白，且看江云四面垂。马上看花梦里莺，自怜行路每劳生。道人犹说未自在，且是扶疏堂上行。
老畏风光速，閒知日晷添。惜春逢雨急，病酒与愁兼。采蕊蜂须湿，衔泥燕觜黏。水声淙曲沼，花气递疏帘。坠絮柔铺径，高梧翠倚檐。清伊照窗碧，少室插云尖。老蔓蛇难蛰，残红火不炎。邀朋拟白社，取友尽苍髯。馔具虽真率，宾仪去谨严。主公纡绣衮，词伯玩书签。陶冶恩唯旧，葭莩契偶沾。尊崇储峻岳，高洁仰孤蟾。社稷勋无敌，轲雄学不厌。威声传异域，名姓到穷阎。宾主均欢爱，乡闾化静恬。应怜孤客志，粗守小官廉。饥赖监河粟，贫无遗盗缣。清朝惭禄薄，丰岁喜鱼占。识暗妨时用，心愚以古潜。狂歌忘皓首，醉眼怯青帘。东阁容疏放，西都慰伫瞻。酬诗常愧拙，负弈固非谦。久玷题评末，深蒙道义渐。虚舟不复系，所向可无嫌。
丹梯依宝地，登陟上青冥。五老平窥户，千峰低列屏。罡风生下界，紫雾湿疏棂。此夜天边望，江湖有客星。
孤峰嵌高阁，千里纵奇观。海阔云涛迥，山荒陇树寒。
荏苒逢人日，斋居集客星。梅红临碧水，鹅白换黄庭。剪綵惭三径，断金守一经。夜来杯酒别，眼自为君青。
侧卧看群峦，起伏极有势。长天如匹绢，泼绿恣游戏。
石磴历崟崎，野花泫朝露。空际但闻香，欲觅不知处。
重阳佳节古今同，老我凄凉思不穷。两浙东西淹岁月，一身南北类萍蓬。登龙人在销沈外，戏马台荒感慨中。醉把茱萸怀弟妹，不知乌帽落西风。
立志平夷尚未酬，莫言心事付东流。沦胥天下谁能救，一死千年恨不休。湖水不沉忠义气，淮淝自愧破秦谋。苕溪北去通胡塞，流此丹心灭虏酋。
白日黄流涨渭城，三更风紧尽成冰。莫言此物浑无用，曾向滹沱渡汉兵。
天锡期颐寿，恩疏石窌封。母仪兼事事，子贵亦重重。归旐沧江水，新阡翠岭松。曾参无所系，不待禄千钟。
永言谁孝思？孝思思维则。其则亮不远，反求自天德。大孝终身慕，自慕终自身。手足未启前，履薄如临深。跬步一或忘，不孝与不仁。不仁者违天，不孝者违亲。违亲斯不孝，违天斯不人。
竿木逢场处，何人肯自还。秖应韩吏部，能道不如闲。
懒性优游鹿豕群，閒将杯酒对南薰。醉来高卧北窗下，松竹萧萧锁白云。
朝玄旧侣集艨艟，灯火春湖乱水蓉。宝蜡熏天香袅袅，星桥连岸影重重。遥光闪塔欺灵鹫，沸焰波翻骇烛龙。钲鼓喧阗人半醉，大江西望是篸峰。
古人重繇使，竭作唯追胥。两税已复役，三倍将何如。洪惟爱基本，幸甚均惨舒。周亲今闾阎，民情力有馀。
身世飘飘不系舟，茫茫大海任浮游。销磨豪气三千劫，龌龊年华五十秋。尘界不夷兼不夏，人间呼马又呼牛。此时荷到刘伶锸，万斛醇醪岂解忧！
我来袁公溪，断岸犹残垒。僵柳远临湾，新蒲初出水。行行古台近，两两惊禽起。鸡犬何处闻，人家深坞里。
萧萧暮雨急寒榛，独倚高楼少四邻。江上鼋鼍悲鼓角，下方灯火散星辰。《梅花》何处三更笛，寒食无家万里人。不是相逢严仆射，天涯谁念草堂贫。
九霄离海峤，一息到天池。
听说光州好，淮山是四邻。凝香无一事，奠枕有馀民。世以文章著，朝须宠数频。西湖便归去，应不待班春。
草草离亭鞍马，从远道，此地分襟。燕宋秦吴千万里，无辞一醉。野棠开，江草湿。伫立，沾泣，征骑骎骎。离棹逡巡欲动，临极浦，故人相送。去住心情知不共，金船满捧。绮罗愁，丝管咽。回别，帆影灭，江浪如雪。
欲呼弥勒下天宫，云叶森森意已浓。尘世为霖消底物，葛陂龙是向来筇。田父占云控血诚，治中得句写江清。若为古堰千龟裂，得似词源万斛倾。
世事无端自纠纷，放翁隐几对炉熏。好官何恨输玄保，奇字犹须属子云。婆律一铢能敌国，水沈盈握有兼斤。闭门莫怪常终日，不是高人不遣闻。
泉石膏肓，尘土驱驰，还家鬓霜。想吟边茗碗，清风习习，醉中琴操，流水洋洋。口不雌黄，眼无青白，凫鹤从教自短长。闲居好，有溪篷钓具，林馆书床。春风宾主壶觞。坐慈竹轩中挹翠香。尽剧谈千古，神游混沌，高歌一曲，兴在沧浪。老我牛衣，怀人马帐，谁似彭宣到后堂。都传语，问鱼书久绝，兔颖何忙。
重叠碎晴空，馀霞更照红。蝉踪近鳷鹊，鸟道接相风。苔静金轮路，云轻白日宫。壁诗传谢客，门榜占休公。
不问金华旧牧羊，屋头丹井半苔荒。凌云赋就多仙意，笑托山灵酬一觞。
烽火传西夏，干戈又早秋。已闻百万尽，未解九重忧。战血腥原草，笳声咽戍楼。贾生馀涕泪，独向塞垣流。输挽千群至，年年说饷师。魂飞直北羽，心折海东麾。六郡良家子，三河侠少儿。匆匆烦召募，祈父亦何为。权总周连帅，爵悬汉彻侯。疮痍犹未复，征战几时休。已仗上方剑，须枭回纥头。王师今老矣，空抱杞人忧。天兵疲塞外，敌骑满秦中。已历夏秋月，能无尺寸功。前军谁破虏，大将只和戎。何日妖星落，捷书报汉宫。
单于内属已销兵，瀚海天山夜不惊。玉节尽驱龙种至，大宛何必堕重城。
松醪味熟类新荷，怪底青蝇两日多。若也无香也无臭，定应无意到岩阿。
滟滟九微灯，流光铄瑶席。忽报阿环来，芙蓉别成色。
春色为谁来，绿遍西原草。念我时艰虞，反伤春色好。天地方甲兵，沈忧催人老。莫挽西江水，辙鱼同枯槁。缅思先舅姑，悲来心如捣。富贵不及养，荣名安足宝。况我沈沦土，流离更远道。麦饭奠不时，墓门复谁扫。伤心首丘意，华发悲年早。愿利幽人贞，敬身以承考。区区小草心，永言伤怀抱。
残钟湖上月，杳杳落层岑。晓色散为水，秋声聚作林。闲来曾不惯，幽处每相寻。丛桂南山下，晴香一径深。
谢彼山川意，为君同此时。敢谓论交浅，将无作事奇。安能陶永夕，细与数心期。肯学休休者，长年畏影疑。
皇家有恒宪，斋祭崇明祀。严车伊洛间，受誓文昌里。沈沈云阁见，稍稍城乌起。曙色照衣冠，虚庭鸣剑履。裴回念私觌，怅望临清汜。点翰欲何言，相思从此始。
好雨惊连夜，疏钟喜报晨。池心春涨绿，花面晓妆匀。野渡经年别，官茶几焙新。风光为传语，何事曲江滨。
采菽中原正及秋，一筐好借水云溲。蒸来香近红莲美，砻去浆飞白练柔。自有清腴宜雅俗，不教渣滓稍分留。从今莫笑先生腐，冰雪声华夹袋收。漫嫌留客少盘飧，春韭秋葵共讨论。摊入筠篮霜满地，切飞昆刃月无痕。高堂饮啜嗤三釜，身世乾坤剩一尊。饱食不知寒夜冷，独扛健笔酒初温。
三江口头日欲晡，三江女儿自当垆。今朝南浦送郎去，望断东风樯上乌。
一宿雨狂暮色昏，伤春心事莫重论。楼上珠帘慵不捲，花带清露垂泪痕。拈得一枝香未歇，道逢知己胜感恩。栏曲渐高花影移，西风小立动愁思。花开花落应时节，秋月春风任所施。今日花飞汝相惜，明朝又坠几多枝。早知一般归摇落，何必年年苦争春。魏紫姚黄转眼尽，玉堂金马俱埃尘。由来万物有常则，递换因循随大钧。著意葬花人易老，惜花未必知花人。画师近日性何孤，写出惜花仕女图。图成索诗要自作，操翰惭吾滥吹竽。灯前读画频叹息，寒夜敲诗酒一壶。浅水扬舲徒费力，佛头点污论岂诬。匆匆寄去衢江上，开卷能博一笑无。
横陈大块与谁留，万卉凋残始是秋。一雁云中虽断翅，向天向海不回头。
海气入楼腥，停云肯暂停。檐高惟聚雀，草茂只多萤。书帙因风乱，诗肠对酒醒。那堪愁夜永，雷雨撼窗棂。
南屏山高，西湖水急。还闻偃溪水声么，从者里入。
名家推汗血，天路识霜蹄。推毂才雄擅，弃繻英妙齐。虎头铜柱外，猿臂玉关西。今日麒麟阁，功成待尔题。
借榻云深处，风窗夜不扃。兴来吟弄月，睡起坐听经。鹤舞松阴碎，龙归雨气腥。明朝赋归去，山色为谁青。
花下送归客，路长应过秋。暮随江鸟宿，寒共岭猿愁。众水喧严濑，群峰抱沈楼。因君几南望，曾向此中游。
十方同聚会，啾啾唧唧。个个学无为，劳劳摝摝。此是选佛场，心空及第归。
熊魂日象煜，怪雾秘天倪。白粲冈头草，鬼薪岭上桋。龙门终马走，鸿渐逐鸡栖。百里乡关迩，能无泣路迷。
寻幽来古寺，地僻心亦间。高僧容我居，山在户牖间。古枫映葱茏，好鸟时往还。开轩延朝爽，世虑从之删。读书及宵深，月出翠微湾。对此发长啸，十年混榛菅。
冉冉年将老，冥冥雨送秋。衡门想芜没，萧寺苦淹留。工部诗陶写，平南酒拍浮。九原如可作，千载愿同游。
可惜香红。又一番骤雨，几阵狂风。霎时留不住，便夜来和月，飞过帘栊。离愁未了，酒病相仍，便堪此恨中。片片随、流水斜阳去，各自西东。又还是、九十春光，误双飞戏蝶，并采游蜂。人生能几许，细算来何物，得似情浓。沈腰暗减，潘鬓先秋，寸心不易供。望暮云、千里沈沈障翠峰。
海岛茅庵门半开，何人一棹趁秋来。黄花满地惭无酒，青涕垂膺懒拨灰。云里有家非剑阁，山中无梦俨南台。相期未尽千秋业，回首西风松柏哀。
一擎大纛百年功，寒浸炎蒸不褪红。但拾金瓯犹铸鼎，谁人得撼九州同。
归来卧青山，常梦游清都。漆园有傲吏，惠好在招呼。书幌神仙箓，画屏山海图。酌霞复对此，宛似入蓬壶。
千行垂泪对风烟，万事伤心儿女前。晓镜不须催白发，潘郎秋鬓久萧然。
臭味还吾辈，炎凉笑若曹。相逢倾盖旧，可但泛舟劳。夜雨湖山好，西风鼓角豪。主人宁避客，祇觉杜门高。画诺何如瑨，歌呼敢效曹。一饥才免死，千虑亦忘劳。酒里愁先醉，吟边句未豪。菟裘吾欲老，不是故为高。伏日当休沐，顽躯困坐曹。骤然秋雨至，一洗夏畦劳。怀祖何须怒，刘伶亦未豪。北窗陶靖节，千载只渠高。
道隆兼德厚，民庶乐难名。宫合府中一，身修天下平。有条皆快活，无事不清明。长乐天将晚，如闻问寝声。建隆成帝业，肇造宋乾坤。永穆昔传子，慈元今抱孙。羹墙有尧在，谟训即汤存。血染攀髯泪，哀缠彻九阍。
诸陵山起太行东，天柱香炉霄汉中。黍谷晴开燕奥室，榆河春注汉离宫。青丝白马尘虽灭，紫盖黄旗路未通。愁绝清明多雨露，萋萋芳草灞园空。太行东走极巫闾，形势先皇开武馀。雁塞苍茫开寝殿，龙沙迢递返宫车。犁庭自昔天威大，弃地何因庙略疏。万岁明楼犹镇朔，紫云瞻望泪凝裾。中峰楼殿郁崔嵬，万壑银灯照夜台。寂寞乾坤黄钺在，艰难日月玉门回。山如万马从天下，水自三关入塞来。终古长安元代邸，我皇重把朔云开。景陵苍翠叠芙蓉，想像英姿亚太宗。亲射朵颜沙塞去，先飞天马羽林从。九霄玉几悬神岳，万古龙旗出喜峰。辛苦司香诸内史，烽烟留得掖门松。英宗北狩返鸾旂，花萼双悬日月辉。大隗何曾迷圣驭，单于终是畏天威。榆河雨急龙时啸，汤岭秋高雪已飞。此度文孙重出塞，无人更解白登围。军都山色绕离宫，武帝佳城苍翠中。紫塞云从阴岳出，桑乾水兴御渠通。朱弓赤矢归徐偃，玉雁金凫待沛公。一著戎衣南国定，诸侯犹自凛雄风。连峰万仞削天梯，玉殿虚无大峪西。享国若令光庙永，垂衣应与孝宗齐。秋高大漠三胡入，风起平沙万马嘶。不见太官朝上食，御园霜露正凄凄。风雨昭陵落叶悲，园门久已坏罘罳。乌弓早殉三泉里，石马频嘶五夜时。万古君臣须再建，二京宗社已中移。太平端拱称隆万，天鉴何因不在兹。
桔槔声里月如烟，危栏虚倚愁不眠。梦魂飞越路三千，碧云楼阁何处边。下有清影照㛹娟，亭亭隐约画廊前。此时幽怨鬓斜偏，紫霄鸾凤乘何缘。西风写韵传一篇，不然湖色西子妍。波纹滑笏如春笺，飘零风露共叩舷。云鬟香雾湿可怜，弃掷宝枕梦游仙。销歇锦瑟张鹍弦，胡为落叶听哀蝉。蘧蘧蝴蝶去不还，秋更一一年复年。
偶因北院依南院，新辟梅园近竹园。多谢居亭旁借径，试穿邻壁别开门。云霞推里疑无地，鸡犬声中别有村。但使榻边容鼾睡，置身何异古桃源。
重阳节近动游情，景色秋深满眼清。两岸芦侵衰鬓白，一林枫醉夕阳晴。江中浪定涵帆影，天半云飞带雁声。未到题糕先寄赏，笇来真不负斯行。
干禄自为通，滔滔逝水何时穷。隐居自为介，惨惨龙泉閟光彩。何如耒阳李中卿，出也处也俱光荣。往者时危曾学武，弯弓射杀南山虎。一朝姓名贡玉堂，朝回满袖携天香。秪今辞官归旧隐，五柳先生住相近。石径扫苔客正来，荷亭置酒花半开。清夜梦回思旧事，天语温存犹在耳。却从云气望蓬莱，百年穷达安在哉。人臣大节保终始，满眼官寮少能似。泰山峨峨河水长，君恩于尔不可忘，呜呼君恩于尔不可忘。
宦迹君何滞，他乡且作归。兵荒征路险，贫病别人稀。晚驿兼云宿，秋帆带叶飞。南陵旧山色，应待谢玄晖。
春迹无痕可得寻，不将诗眼看春心。莺边杨柳鸥边草，一日青来一日深。两日山寻尽野花，今晨水眺始桑麻。春风娇得千垂柳，恰限身才个个斜。柳见风时舞便轻，解将衮遍趁莺声。道它誇逞腰肢著，风罢元来倦不胜。
老来心事不禁春，风物相撩入眼新。苦索吟哦成底急，且休拘束任吾真。有钱买酒须饶醉，无事看山莫厌频。忧国只今夔契在，应容衰疾伴樵人。
飞锡飘飘随所之，白云来去本无时。今朝暂向空门别，世路相逢未可期。
昔时公卿门，一饭日三吐。末流士自弃，此道久如土。韩公昌黎裔，乐善从其祖。低头拜东野，举颈望杜甫。今年河阳归，坐稳得处所。开关逢俗人，却走唾腐鼠。禅房大如掌，仅著范苏吕。小人江湖散，赋性甚愚鲁。青衫插手板，舌卷纸上语。曾从诸公游，过听谬见许。尝闻公姓名，桓桓貔与虎。乞身虽及早，朝论久未与。昨日恩诏下，还分一麾去。风霜侵行李，笳角严晓鼓。汉东诸侯国，文物略近古。下车访诸生，往往得何武。莫空樽前酒，岂乏户外屦。应还二三子，雪拥一环堵。诗成欲相寄，黄鹄短翎羽。阿连傥可借，千里亦跬步。
过去生中一念差，强扶衰朽践清华。出灵芝殿浑忘却，入大槐宫岂梦耶。不记省中红芍药，曾看天上碧桃花。而今送老荒村里，且向溪边间麦麻。武皇好赋网群英，犹记龙颜赏墨卿。白玉牒中曾有草，碧纱笼里本无名。唐诗卒使张穷瞎，国语能令左失明。老子一生嗜章句，故应天罚遣偏盲。
新堤二三月，春水满四泽。舍弟有书至，基址固如昔。一线障波涛，几家安枕席。饲雀吾亲志，度蚁吾弟德。述九暨洪所，经理各有力。而我但称心，拊掌笑竟夕。何必偿目前，功深久为得。
懒性任庭芜，疏帘映槁梧。雨寒先宿燕，溪晚竞招凫。独趣幽花槛，时情浊酒壶。等閒今又古，何用问谁吾。
高阁清吟寄远公，四时云月一篇中。今来借问独何处，日暮槿花零落风。
南仲阻李纲，潜善害宗泽。伟哉杨廷麟，一疏褫奸魄。象升实文士，事急能死敌。草书摩逸少，所得亦劲特。
客看山眼更明，前山独露此峰清。云霄有路今非远，廊庙江湖万里情。
刻烛嫌宵短，何堪说兽王。蒙皮威可假，履尾势难当。居市难为伍，伤人孰作伥。一言方出口，四座尽惊惶。
公昔较我艺，弱冠举于乡。公子复青年，探花冠群芳。浩荡云中衢，接羽相翱翔。思公不可见，断绝我中肠。
分明月上长珊瑚，一段风光烁太虚。大地众生同受用，如来藏里本来无。
自君之去矣，春草迷江路。思君如流水，一别经几度。
年增血气减，药密饮食稀。气象不堪说，头颅从可知。忽作少年梦，娇痴逐儿嬉。觉来一惘然，形骸乃尔衰。梦中观河见，只是三岁时。方悟梦良是，却疑觉为非。
市朝虽近是閒官，诗句清新酒量宽。料得还家霜满地，赠袍应有故人寒。
秋雾郁不开，曚昽夹溪树。深枝尚宿禽，寒叶时惊露。我居溪之阴，早景诚所慕。开溪吐初阳，独吟神与晤。岂意方袍人，而怀此焉趣。忽枉琼玖章，无惭惠休句。
十年不到西湖上，今日来游春较迟。芳草乍随幽兴发，白云应结素心知。两高胜迹几经主，万朵梅花可为谁。妒杀山光与水色，销魂多在夕阳时。
隐居何必向山林，松径行歌散素襟。门外苍苔来客少，雨中啼鸟落花深。谈玄喜就高僧坐，对酒长呼孺子吟。身似閒云随所适，悠悠出入本无心。
簿牒相仍急，沉迷眼欲花。笼灯犹阅马，厅树已栖鸦。强半春为客，饶多梦到家。却嫌尘土涴，无地泛仙槎。
琼州南去海冥冥，婺女垂光应地灵。洞入朱耶泷水白，山蟠黎母瘴烟青。邮炊每食桄榔面，蛮赋多输翡翠翎。定有远人歌善治，风谣纪德重镌铭。九域于今总一家，文昌谁道隔天涯。石榴红酿蛮江酒，海漆香收瘴洞花。寨上人耕春作市，棠阴吏散晚休衙。苏公应共题诗好，儋耳泉头驻小车。
窗户初乾宿雨，林园已报秋声。欲访残僧野寺，未妨水宿山程。
众峰攒壁立，中有路一线。攀援白云梯，食顷已天半。我本紫芝曲，误落青刍栈。向来脱新羁，恍已还旧观。花烟辞少城，暑雪对大面。来从太白西，更走三峨遍。风生两腋轻，泉吼四山眩。今晨第一程，莫叹舆仆倦。
见说西方有圣人，权将玉质奉金身。幽龛合现庄严相，寰宇常随去住因。最上菩提归宝觉，无馀灭度豁迷津。拈花略示如来意，顿悟文心净六尘。
大埔多春兴，寻春约胜游。一湾流水远，三径竹林幽。测景桑麻地，飞觞花萼楼。醉归山路晚，还送碧溪头。
少年刻志好临池，老去方知大是痴。今日开奁聊一笑，暂时把玩似当时。
掉舌降齐七十城，休因掩袭恨遭烹。淮阴请假终基祸，得似高梁数世荣。
闲把心香暗爇。三界十分通彻。四海遍天涯，都是全真枝叶。枝叶。枝叶。撞透清霄明月。
几载承恩牧海邦，黄堂解组未须忙。南来车辙随春雨，北去琴书照晓霜。一路福星归汗竹，万年恩爱在甘棠。清风三径松和菊，应喜年来未就荒。
远公莲社，流传图画，千古声名犹在。后人多少继遗踪，到我便、失惊打怪。西方未到，官方先到，冤我白衣吃菜。龙华三会愿相逢，怎敢学、他家二会。
寒云行空乱春华，西风凛凛空吹沙。夫子抱膝若丧魄，谁知巧思中萌芽。败毫淡墨任挥染，苍莽菌蠢移龙蛇。略增点缀已成就，止见枯木成槎枒。更无丹青相掩翳，惟有口鼻随穿呀。往年江湖饱观画，或在山隈溪水涯。腹中空洞夜藏魅，巅顶突兀春无花。径深最宜系画舸，日落时复停归鸦。苏公早与俗子偶，避世欲种东陵瓜。窥观尽得物外趣，移向纸上无毫差。醉中遗落不秘惜，往往流传藏人家。赵昌丹青最细腻，直与春色争豪华。公今好尚何太癖，曾载木车出岷巴。轻肥欲与世为戒，未许木叶胜枯槎。万物流形若泫露，百岁俄惊眼如车。树犹如此不长久，人以何者堪矜誇。悠悠坐见死生境，但随天机无损加。却笑金城对宫柳，泫然流涕空咨嗟。
几日不启户，庭前青草多。故缘诗思涩，不奈客情何。贫贱家无定，英雄剑懒磨。江山千万里，回首一长歌。
秦望诸山隐几看，仙居缥缈五云端。天高地迥三千界，月白风清十二阑。沧海气侵珠佩湿，明河影逼玉箫寒。超然身在鸿濛上，何必蓬莱跨紫鸾。
出门望终古，独立悲且歌。忆昔鲁仲尼，悽悽此经过。众人不可向，伐树将如何。
峡江几日涨流澌，空水茫茫一棹时。急雨独侵蓬窦入，好风偏到客帆迟。绿莎寒绕沙鸥梦，白石遥明江女祠。却忆故人庚岭上，梅枝新月好吟诗。
几笑文园四壁空，避寒深入剡藤中。误悬谢守澄江练，自宿嫦娥白兔宫。几叠玉山开洞壑，半岩春雾结房栊。针罗截锦饶君侈，争及蒙茸煖避风。
螺髻慵梳，双眉镇日为谁扫。离怀未了。羞听莺声小。谱就新词，又合阳关调。春光少。愁肠暗抱。辜负红颜老。
细数兰亭岁月长，当年旧事久凄凉。但欣越女山前雨，暗入罗敷陌上桑。
难弟诗初和，难兄盖复倾。时方论名位，公独叙交情。八座使边节，舍人垂世名。用之俱未尽，衮衮看公卿。
刀不自截，水不自洗。我真我赞，成何道理。请之既坚，却之不已。有一句子，玄沙道底。
千林含冻郁苍苍，只有江梅独自芳。暗吐幽香穿别院，半敧斜影入寒塘。冰肤宛是姑仙女，粉面端疑骑省郎。若是蜜奴曾拂掠，肯收红艳贮蜂房。
刳肠植粟喂官牛，牛骨成尘粟未酬。何事莲参犹阁笔，反怜花县若虚舟。季公素重千金诺，胶鬲当贻万世羞。愿效相如还赵璧，莫教颜色叹床头。
不驰骏马驾青牛，西度函关紫气浮。文字五千传道德，仅同释教让儒流。
朝看使节下金扉，千里春风送客归。明月他时劳怅望，清江今日借炎辉。莺啼行省邀征盖，花满高堂待舞衣。此去定知三载别，秋深莫使雁来稀。
离宫金翠化为烟，土宇雕零旧幅员。岂是相君酣醉日，况逢天子中兴年。武关兵马全无信，浯水文章久未镌。白发诗翁忧帝室，长歌泣血拜啼鹃。
漫掩遗民泣，犹闻上相能。铜驼卧荆棘，铁驷辇金缯。敢诎蛾眉效，能无鱼目升。人才国本在，冥漠竟谁凭。
隐去无心恋岁华，惟同野老问桑麻。门前莫种青青柳，怕有人呼县令家。
雨丝烟柳欲清明，金屋人闲煖凤笙。永日迢迢无一事，隔街闻筑气毬声。
一室安巾钵，颓然了性空。曲肱忘世梦，行脚本家风。山静人稀到，窗开意不穷。我来频假寐，乐亦在其中。
城堞苔凝血，空招戍卒魂。于今烽已熄，终古日犹昏。堰遏都江浪，民怀太守恩。悠悠千载事，功过与谁论？
倦客东关赋五噫，轻裘数事故时衣。野棠花外春归棹，山鸟声中昼掩扉。寄养鹤应朱见顶，手栽桐定绿成围。人间行路难如此，十亩江苗莫叹饥。
酒醒湖光生嫩凉，卧船吹笛藕花香。游人尽逐莺花去，一片閒情在夕阳。
殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有嘉宾尊有醪。
古墙阴、夕阳西下，乱虫萧飒如雨。西风身世前因在，尽意哀吟何苦。谁念汝。向月满花香，底用凄凉语。清商细谱。奈金井空寒，红楼自远，不入玉筝柱。閒庭院，清绝却无尘土，料量长共秋住。也知玉砌雕栏好，无奈心期先误。愁谩诉。祇落叶空阶，未是消魂处。寒催堠鼓。料马邑龙堆，黄沙白草，听汝更酸楚。
飞锡来寻避俗翁，不辞劈面受霜风。因君发被诗催白，知我颜须借酒红。秀谷几年千里隔，空寮今夕一灯同。恨无日暮碧云句，编入文通杂绶中。
非僧非童头亦髡，行年七十口自言。十二月吉置高尊，天瓢酌翻麻姑源。忽惊趵突喷火敦，当垆彪■犊鼻裈。霓裳舞队集良媛，西河浑脱传黎园。曼延眩人杂黎轩，缘椿飞空弋县猿。遏云仲篪和伯埙，王母欲下云旗翻。委以锦组缀玙璠，彼姝翩翩驻西奔。灵药讵恣蟾蜍吞，刀圭入口到骨恩。群仙骑鲸上朝元，鲸馋吸尊涸无痕。褫其荼垒无司阍，遂令鬅鬙百孟贲。中道而立要朱轓，谁更口大张如盆。坐之上座享礼繁，勇能吞海为世婚。尊边尾闾幸我存，饮河饮渭真吾孙。
宝骑出长杨，金舆入建章。池烟香暝合，宫烛月笼光。鼓角春城闭，楼台夜曲扬。从兹罢巡幸，四海奉时康。
乱后怜芳节，先期集胜流。长安花月酒家楼。为问几时丝管、遍皇州。落日余横笛，临风欲棹舟。相看莫只斗眉头。自昔锦帆龙舸、可曾留。
人生能得几回童，小隐江湖墨正浓。友聚来登三宝殿，酒香戏说万花筒。诗文挥洒春秋笔，天地无非左右风。四海又传箫紫玉，青山依旧夕阳红。
中朝回首路漫漫，到此真令眼界宽。九塞风烟秋气肃，七陵星斗夜光寒。已应奔走空皮骨，不放悲歌泣肺肝。试上望京楼上望，一轮海月照长安。
溪头梅是去年花，閒日初长径竹斜。向晚孤烟三十里，不知樵唱落谁家。
白门女郎若杨柳，舞衣深劝金陵酒。青丝素手结同心，沈醉东风回马首。红袖掩啼痕，请君听妾言。柳色年年好，玉颜岂长存。柔条不忍折，妾意与君恩。纷纷花落青春暮，雨暗长亭空断魂。
平头四十误儒冠，独立西楼忧万端。两鬓飘萧半华发，羞将勋业镜频看。
野有梅，山有璞。岁将晏兮，微霰初落。我思美人，如玉追琢。山有璞，野有梅。岁云暮矣，飞雪皑皑。美人既见，我心孔谐。吁嗟美人兮，赠我以琼英。酬以佩玦，聊结中情。愿守贞白，毋渝初盟。
侍臣如雨集蓬莱，词赋翩翩入咏才。典玺名应高两省，珥貂人已望三台。蘼芜春送王程去，花柳晴连候馆开。若到秦淮占气色，五云元自在燕台。
黄道宫罗瑞脑香，衮龙升降佩锵锵。大安辇奏乾安曲，万点明星簇紫皇。
蹀躞青骢白玉珂，百官朝会日相过。天临奎壁星辰近，云覆蓬莱雨露多。寿岳倚空开宝殿，御沟流水绕金河。微臣稽首无封事，愿进清平第一歌。
懒于尘土混沉浮，羽服飘然物外游。洞里乾坤真是别，桂花开尽不知秋。
上党诸峰紫气通，迤南山色绕王宫。关城万井黄河壮，台阁三秋白露中。长日琴樽歌有杞，往时圭璧忆分桐。最怜深谷岩前桂，信拂贤王殿上风。
记得当年三月暮，小桥携手同游，古今中外话无休。落花飞点点，流水去悠悠。转眼已如春梦杳，往事莫任淹留。别来多病又多愁！断鸿荒浦上，新月柳梢头。
黄河几曲绕荆山，杨柳阴中带暝湾。老子得归全出处，故人相见杂悲欢。从教健翮纵横上，且喜闲身自在还。莫负明时勤造士，坐听弦诵到更阑。
花以无名胜有名，野林僻径称山情。微风度水香宜远，高日眠云梦不成。遁世岂矜尘外见，近人最是热中清。折来未必供幽赏，独忆当年溪上行。
寥寥清夜月，现此亭中水。谁能同斯游，归唤寒山子。
远山亚归云，黯淡与天一。近山过馀雨，净扫峰已出。式喜鸠唤妇，宁忧月离毕。担簦彼谁子，蹇步泥没膝。举头望天末，一笑失愁疾。应知扶桑东，明朝浴晴日。
入境当春务，农蚕事正殷。逢溪难饮马，度岭更劳人。想取烝黎泰，无过赋敛均。不知成政后，谁是得为邻。维舟绿溪岸，绕郡白云峰。将幕连山起，人家向水重。短才无独见，长策未相逢。所幸分尧理，烝民悉可封。
陵苕何青青，上蒙松与柏。一时良亦好，岁晚竟谁得。人无金石寿，生年不盈百。何为慕荣禄，抱此长戚戚。
谁能鍊得娲皇石，我亦叫开阊阖门。早起蒙天微一笑，依然云气薄昆崙。
直穷幽胜扫莓苔，竹里虚亭向水开。天上重阳且风雨，飞凫时过五湖来。
毛发早惊蒲柳，衣裾又变风烟。我是一丘一壑，君应三要三玄。
长江水如一匹练，与子隔江少相见。春来对酒花满枝，冬去寒林积冰霰。人生万事在少年，功名早奋三才前。旧穿杨叶有妙手，此飞便合冲青天。尔不见汉家文学称扬雄，晚诋词赋为雕虫。它时得路展经济，后有韩范前夔龙。
足缠合欢带，文緌双鸳鸯。足容顾自重，不出君闺房。
冰雪溪山净。却引起、游人兴。软裘辉映，暖炉旧会，临期重订。便上篮舆，早看尽、三冬景。春花秋镜。雪中赏、皆佳境。况前溪一树梅，识得风流情性。斗转参横，何异罗浮初醒。
淡日轻风细雨馀，阴阴溪柳映溪蒲。清流平岸舟行疾，野鸟时闻声自呼。
隔江东望越州山，七载重来喜破颜。却数故人今几在，一襟清泪湿潸潸。
陇阪长无极，苍山望不穷。石径萦疑断，回流映似空。花开绿野雾，莺啭紫岩风。春芳勿遽尽，留赏故人同。
一似馀杭路，寒洲半是芦。客依秋泊岸，渔带晚收罛。远树齐于荠，平芜杂以凫。可怜沙上月，相见又当涂。
敢将梁案举眉齐，家室苍茫感仳离。度岭芒鞋浑入梦，支床蓬鬓强临歧。剧怜草长莺飞日，正是鸾飘凤泊时。婪尾一杯春已暮，儿曹漫献北堂卮。
竺朝大夫哀群灵，出自大教拔幽沈。汉明梦兆颇神异，具书梵释来千岑。翕然风誉耸华夏，宝方精像辉云林。传闻遗骨未灰朽，流散诸国磨古今。朅来偶得见一齿，照座灿烂如璆琳。当时左右广长舌，咀嚼风雷兴潮音。烟如珠珞吐光怪，洗我旷劫尘埃襟。目瞻顶礼固其事，岂必窣堵埋千寻。凭君韫椟善持护，为绝阴怪窥窬心。
鬓染晓岚香，援木披荆兴味长。象鼻峰巅欣放眼，苍茫，如浪千峰沐旭阳。闹市久蜗藏，恨不此身生此乡。似水情怀听百鸟，徜徉，收拾林涛付锦囊。
万夫饿腹待仓储，三户穷民守破圩。疲瘵不禁鞭挞甚，长官对酒且欢娱。
飞鸿又作秋空字，凄凄旧游湘浦。凉思带愁深，渺苍茫何许。岁华知几度。奈双鬓、不禁吟苦。独倚危楼，叶声摇暮，玉阑无语。尺素。欲传将，故人远、天涯屡惊回顾。心事只琴知，漫闲相尔汝。甚时江海去。算空负、白蘋鸥侣。更谁与、剪烛西窗，且醉听山雨。
发发寒初破，沉沉梦正惊。梅花香里一时鸣。恰似催将腊去试春声。赋拟闲居岳，人同近市婴。老来心性渐都平。绿茗青灯猛地意纵横。
今日报贼去，下山犹复迟。群儿收泪笑，老眼顾人疑。梦入乡关屡，魂应躯干离。一春三避贼，十事九成悲。
我昔游潜山，空翠插晴烟。至今清夜梦，犹能历层颠。天柱如玉立，贵气朝山川。下有童师庐，杂遝皆奇贤。卓途龙山子，靖深波间莲。近闻亦分座，道眼照人天。道人使吴来，衣裓馀芳鲜。愿求奇崄句，庶使大法传。一拳无背触，何处见灵源。
两两台符世仰瞻，高怀冲淡厌华簪。经纶器业时方赖，难遂南阳卧草庵。
涉世几三折，行年近八旬。江湖倦游客，天地苦吟身。白发可怜老，青云多故人。东风虽有力，朽木不逢春。
古人谩歌西飞燕，十年不见狂夫面。三更风作切梦刀，万转愁成系肠线。所嗟不及牛女星，一年一度得相见。老母别爱子，少妻送征郎。血流既四面，乃亦断二肠。不愁寒无衣，不怕饥无粮。惟恐征战不还乡，母化为鬼妻为孀。
行迹年来酬希，独岩壑有深期。道士能相属，请和空山木落诗。
我来方自噤，投宿寓鸣山。立仗古所戒，对山空厚颜。
老泪向谁洒，唤取镜中人。照残今日哀乐，阅过古来春。持此吉羊文字，试问当时龙氏，可有百年身。光采一时发，留写板仙真。尚方制，罗十二，纪芳辰。花当叶对，无恙先后出风尘。月枉天边圆缺，珠有人间离合，好好伴脂痕。莫问笑啼事，吾已谢冠巾。
亚水凌空任短长，枝枝风度要平章。一樽月下吞花影，剔在须头点点香。
故人千里书中意。前日江山，今日还增气。呼童为扫门前地。观风使者春将至。行空天马非凡骑。第二泉头，酌水能心醉。漫道荐贤名已遂。桃李笑东风多事。
上皇万寿圣皇朝，一片红旗到九霄。自是天庥应如响，谁逃国法妄兴妖。势成破竹师无敌，幕有巢乌将勿骄。即待春农归洗甲，便趋春殿共闻韶。
参差兰玉映阶新，双引金绯祝紫宸。少选便寻居士服，尔时聊现宰官身。三分柏酒夸婪尾，千树梅花斗早春。弟劝兄酬休惜醉，眼前俱是太平人。
荒亭俗少游，迁客心自爱。绕亭植梧竹，私心亦有待。昨朝十骑来，䟃?拥林外。水禽骇笳鼓，野老瞻车盖。公馀喜静境，宾至因高会。跋石已行厨，临流聊褫带。优游鄙情通，放旷未礼杀。酒醇引易釂，肉美举必嘬。千蹠恣食鸡，二螯时把蟹。开颜閒善谑，倾耳得嘉话。暮夜欢未厌，裴回意将再。跋已见懵腾，跨鞍极倒载。明日尚狂酲，嘉贶不遑拜。
胡人吹短笛，一半是离声。想得南飞鸟，云间亦厌听。
遂有还家乐，跳梁贼尽平。举家开笑口，一棹出江城。儿女团圞坐，风波自在行。惊魂犹未定，夜半莫呼兵。即别潮州去，还从蓬辣归。累人行箧少，滞我客舟迟。颠倒归来梦，惊疑痛定思。便还无处所，已喜免流离。一炬成焦土，先人此敝庐。有家真壁立，无树可巢居。小妇啼开箧，群童喜荷锄。苔花经雨长，狼藉满家书。便免颠连苦，相依此一窝。窗虚添夜冷，屋漏得天多。豺虎中原气，蛟螭海上波。扫除勤一室，此志恐销磨。
君不见少壮从军去。白首流离不得还。故乡窅窅日夜隔。音尘断绝阻河关。朔风萧条白云飞。胡笳哀急边气寒。听此愁人兮奈何。登山远望得留颜。将死胡马迹。宁见妻子难。男儿生世轗轲欲何道。绵忧摧抑起长叹。
灵帝之灵灵也优，让忠十侍总高俦。鸿都门学千群满，西邸官钱亿万浮。强项子孙必致鸟，刀馀父母竞为鹠。桓不作家真可叹，尧堪比德又何羞。宣陵孝子供除拜，傅母司徒任索求。灵罼已成文囿乐，鸡蜺枉作寺堂忧。三十六方归异术，百千党狱尽名流。一自武蕃违禁轴，谁怜张俭望门投。俊顾及厨空标榜，梁砀林虑且夷犹。中庸天下嗤胡广，解祸西行忆贾彪。铜臭盈朝谁共理，黄巾满世孰同雠。人之云亡邦殄瘁，瞻乌爰止日惊眸。汝南月旦更题品，乱世奸雄窃计谋。虺蜴虽除狼虎至，后汉之倾岂无繇。
光阴簪菊近。费暗省秋期，几探芳信。故人自别，江山瘦、鬯好登临谁分。题糕落帽。忍忘却年时疏俊。帘乍捲、笙语霜前，依稀破人酲困。安排更把茱萸，怕刬地烟尘，放晴难稳。素娥问讯。应不负、占取一天风韵。无情有恨，数旧约曾无凭准。愁暂倚、风雨壶觞，低徊看鬓。
氛祲天南逼大荒，独持双斧到钱塘。三年幕府蟠蛟蜃，一夜辕门缚虎狼。淮蔡櫜鞬争伏谒，朔方旗帜尽飞扬。宾僚漫拟从军乐，手定铙歌十八章。
坏道哀湍鬼火青，山间留得观冲名。仙宫分置玄真像，想见开元旧太平。
前瞻及河陇，内顾连江沱。边筹尚弹压，民瘴须挼挲。方当上怀远，况复岁荐瘥。宜公去帆轻，岁月亦易多。西人岂不好，奈此东人何。
开平卒于师，曹卫亦早逝。所以保令名，爵赏亦延世。宋公拓中原，功多罪亦细。颍公辟西南，未种纤介戾。苟免钟室诛，难辞杜邮赐。为燕剪名将，焉知非天意。
观风俱是客，君去我何时。暮景春三月，离情酒一卮。远归真可喜，漫醉不须辞。珍重同年谊，应劳别后思。
寺想清凉胜，寻僧逐放参。钟传香塔外，花散讲堂南。入社高贤得，逃禅懒性堪。不知无量法，尘世几能谙。
岁事喜更新，年华入丙寅。将才求虎豹，家报诞麒麟。相业垂千古，曲江又一人。儿曹才辈出，何用数陈荀。
缥缈丹梯入九重，玉皇于此秘灵踪。寻真直上朝元殿，身在蓬莱第一峰。
陶令归来不受官，黄花采采晓灵寒。悠然一见南山后，故向东篱子细看。
纷纷万变自鸿荒，人事都归梦一场。龚胜馀生祇廉里，渊明初意岂柴桑。山林有味儿亲圃，风雨无眠客对床。衰老近来诸事废，渔樵唱和是文章。
一官如许冷，况复是清贫。槐市风何古，兰亭本却真。春行蓬岛外，月满鉴湖滨。想得同吟者，携诗举似人。
不见东山翁，荏苒二十霜。几杖日已远，寤寐恒未忘。尚忆垂髫年，两亲俱在堂。进有师友乐，退得父母将。岁徂事倏变，拱木森墓傍。远勤平生言，芝兰有馀芳。犹道管鲍交，亦勉男儿强。盛篇戛金石，没世垂鸿光。道脩恨莫报，徒忆须眉苍。
金天醉后事纷纷，此地俄惊一见君。万里秦吴知姓字，百年坛坫共诗文。苦将白发辞青史，只载红妆向碧云。昨日议修耆旧传，松风遗操访河汾。
三友松竹梅，其间一友我。万物于人同一理，意契神交无不可。君不见明月在天光在尊，李白对影成三人。又不见书酒琴棋集古录，醉翁与之合成六。古人将身混物中，游心太古窥鸿濛。此翁妙得古人意，白首山林无物累。每将富贵等浮云，却与幽贞结深契。左挹大夫袂，右拍君子肩，罗浮美人相后先。翁居其间吟且啸，一笑相看同岁寒。市道岂所论，金石未为坚。耐久且莫逆，忘形更忘年。
君不见七百石了曲蘖事，二千石充雀鼠耗。浇肠果腹固有馀，糟丘米山何足道。不如酒尽仍从酒家觅，瓶中粟空聊乞食。
习气不易除，书魔閒即至。图史纷满前，展卷辄忘睡。古今浩无垠，得失同一轨。前人已不悟，今人复如此。悯然嫠妇忧，嗟哉肉食鄙。掩卷勿重陈，恸哭伤人气。
六出冰花乱似绵，东风拂面却依前。天心历历方三刻，斗柄摇摇又一年。辽海催归灵鹤语，昆仑遣化老龙眠。通南彻北于何是，弹剑长歌自脱然。
万化备于身，直须资养深。因何为宝鉴，只被用精金。酒少如茶饮，诗多似史吟。颜渊方内乐，天下事难任。
劫外玄机好细参，他年卜筑绕澄潭。琴书活计无多子，祗与龙冈共一庵。
香暖衾窝，背他好梦孜孜地。刺桐花底。小语东风细。步步提防，难把离魂系。重门闭。雨偷云替。元在罗帏里。
性拙才非逸，同心友亦稀。风昏秋病眼，霜湿夜吟衣。莺谷期犹负，兰陔养不违。吾师惠佳句，胜得楚金归。
春工沤丝呈巧力，红日如梭万花织。爱花荡子不爱命，效死骊姬似荀息。草木摇落天地闭，贤哉梅也众不识。灵根九转到仙品，千古离骚作书色。涨晴痴暖动山意，攀翻健倒苍苔石。高标底须雪后见，清芬每向闲中得。花前失喜广文诗，柿叶书成点新墨。
胜绝南朝地，淹留北上程。石城看虎踞，萧寺听鸡鸣。岫锁吴云暗，江飞蜀雪明。诘朝关外路，真作弃繻行。
滩声因雨急，山势向云斜。橘绿谁能画，枫丹远似花。舂锄怀浅水，郭索上寒沙。渐听鸣梭近，林中三数家。
淅淅暮风生，晖晖残月明。开门喜闲望，扶杖得徐行。霜薄树多绿，泉流沟有声。儿童殊可念，画地作棋枰。
春殿千官宴喜归，上林莺舌报花时。宣徽旋进新裁曲，学士争吟应诏诗。
天下本无事，庸人实扰之。吾身本无患，卫养在得宜。一毫不加谨，百疾所由滋。人生快意事，噬脐莫能追。汝顾不少忍，杀身常在斯。深居勿妄动，一动当百思。每食视本草，此意未可嗤。赋诗置座右，终身作元龟。
剡溪春水碧鳞鳞，剡水野藤如乱云。剡人伐藤就溪洗，匠出素笺黄土纹。大笺敷腴便竿牍，小笺轻盈日千束。我昔少年贪著纂，累笥连箱输不足。年来弃置百事休，引腕就书如畏囚。有时得笺不自爱，杜曲蛮歌相献酬。世人贵贱随人好，西家弃物东家宝。退笔成山何足道，为我攻修太玄草。
今古兼中外。算几人、如翁清福，似翁豪怪。八十年来神仙侣，那管世间兴坏。更何问、铜山盐海。一掷千金赢一笑，想五陵意气今仍在。椟可市，珠难卖。休嗟耄岁情怀改。仰奇才、笔花长茂，灵根靡届。一代词宗尊丛碧，容我瓣香膜拜。且益我、风流慷慨。白首双星真富贵，看芸窗、也有如山债。室虽偪，心天垲。
敢云才识出人群，羁滞愁心空自焚。春色晓瞻天路迥，钟声遥隔帝城闻。嗣宗谩洒穷途泪，贾谊能传治世文。家望扶桑归路远，碧霄遮断海东云。
去年旱剧今苦霖，佳菊槁烂俱莫禁。薋葹菉莽竞蕃殖，人力弗救天难谌。维时九日潦未息，出门一望江湖白。悠悠千古徒有怀，坐对空樽日西夕。
山犬不惊松户旧，寒花犹绕竹篱新。袈裟有诏从初服，云水无私归道人。牛火漫煨馀涕在，鹤形还对一经贫。瓮头黄叶须收拾，莫滥恩光误早春。
圣人赫斯怒，诏伐西南戎。肃穆庙堂上，深沈节制雄。遂令感激士，得建非常功。料死不料敌，顾恩宁顾终。鼓行天海外，转战蛮夷中。梯巘近高鸟，穿林经毒虫。鬼门无归客，北户多南风。蜂虿隔万里，云雷随九攻。长驱大浪破，急击群山空。饷道忽已远，悬军垂欲穷。精诚动白日，愤薄连苍穹。野食掘田鼠，晡餐兼僰僮。收兵列亭堠，拓地弥西东。临事耻苟免，履危能饬躬。将星独照耀，边色何溟濛。泸水夜可涉，交州今始通。归来长安道，召见甘泉宫。廉蔺若未死，孙吴知暗同。相逢论意气，慷慨谢深衷。
白日青天蘸水开。落花江上玉鞭回。东君擎出牡丹来。独占洛阳春气足，遂中天下作花魁。相知深处举离杯。
累岁徵贤诏，于今始一来。已令人意满，更著驿书催。白璧有成价，蛾眉无巧媒。经纶夙昔事，吾驾不须回。
五亩幽栖地，谋生不愿馀。门淹户牖辙，架秩邺侯书。富贵凭蕉鹿，文章辨鲁鱼。尚馀骄吝在，且欲倩君锄。洞天连福地，闭户养吾真。世降民风古，春归景象新。鸡豚同作社，鱼鸟自相亲。借问谁相似，羲皇以上人。苍雪馀千梃，清风几百竿。葡萄羞晚酌，苜蓿媚春盘。理乱谁能系，升沉已厌观。鹿门真得算，独遗予孙安。阶穿新迸笋，屋破暂牵萝。栏养能言鸭，池驯博字鹅。处喧长得静，取足不求多。独对青山饮，时时一浩歌。谁谓市廛远，时新荐亦嘉。庾郎春末韭，陆叟雨前茶。架护新秧橘，瓶翻自灌花。山人殊未识，道是鲁东家。先民遗训在，种德莫如滋。卢橘接成树，杨梅低压枝。寿应能比栎，智岂不如葵。沮溺耕相耦，都忘抱瓮疲。未能齐出处，犹幸得齐年。郭泰舟同载，陈蕃榻借眠。溪山朝上日，墟落晚生烟。村径相过近，诗成几百篇。剩得幽居趣，悬车却悔迟。款山低作槛，畎水曲通池。步月相携处，观云独坐时。悠然沂上乐，点后少人知。黄阁归来日，伊谁共岁年。巷中颜氏乐，谷口子真贤。小阁调鹦语，閒窗对鹤眠。平生出处意，把酒问青天。耕桑时有暇，风物亦登临。自是逃虚子，谁同击壤吟。简编中对古，冠服外随今。一勺源头水，泠然洗我心。
道体本来无限量，其间细大竞差殊。只争思勉些微累，意必之心未绝无。
风流谁似许南阳，人到于今尚不忘。笔下涌成三峡水，胸中盖就百花堂。召公棠荫家家满，潘令桃蹊处处芳。借问蔡州何所似，瓠壶形势若为长。
客中寒食后，惆怅送君违。花隐归城旆，风吹渡水衣。夜窗炊黍散，春苑斗茶稀。谁念西斋雨，相思独掩扉。
仙人驾鹤上三清，坛石空留万古名。昨夜碧天星斗烂，不闻朝礼步虚声。沉沉古洞锁云寒，中有龙依积水蟠。若为苍生作霖雨，九天飞去不为难。一脉灵源来已长，色浓如醴味甘香。石龙洞处无尘染，留与仙家作玉浆。仙留白石显灵踪，化出水精云洞中。一片寒冰清可琢，方员成器任良工。生来双笋几经春，直上云霄无藓痕。若使坚刚解成竹，人应唤作两龙孙。
战局纷争，尽变了、强权世界。休再说、文章华国，书香累代。铁胆包身谁任侠，金人缄口当知诫。问渔郎、欲访武陵源，今何在。寒骨相，奇而怪。穷气节，豪而迈。恸英雄末路，悲歌慷慨。傲慢故教形放浪，疏狂不受人怜爱。藉新词、发我旧牢骚，吟天籁。
已闻岩树能成酒，更说椰浆解醉人。近谱西林新本草，众香国里一株春。
画鹢曾随瀫水涯，春明联事太常斋。咨诹边塞心偏苦，啸咏吴山梦亦佳。何限龙摅留赤牍，暂时鹏息寄青鞋。还朝好及酬功日，卢矢彤弓曰汝谐。
凡圣无异居，清浊共此世。心闲偶自见，念起忽已逝。欲知真一处，要使六用废。桃源信不远，杖藜可小憩。躬耕任地力，绝学抱天艺。臂鸡有时鸣，尻驾无可税。苓龟亦晨吸，杞狗或夜吠。耘樵得甘芳，龁齧谢炮制。子骥虽形隔，渊明已心诣。高山不难越，浅水何足厉。不如我仇池，高举复几岁。从来一生死，近又等痴慧。蒲涧安期境，罗浮稚川界。梦往从之游，神交发吾蔽。桃花满庭下，流水在户外。却笑逃秦人，有畏非真契。
西来初弛担，策马问郊扉。以我思乡泪，沾君去国衣。齐梁游已倦，江汉赋将归。一叶秋风里，何年向洛飞。
高阁临江俯玉寰，春宵乘兴此跻攀。窗分曙色玲珑里，山带晴云杳蔼间。雨净绿杨穿别坞，舟移红蓼下前湾。主翁柏酒寻仙侣，时有莺笙入佩环。海天时序入南讹，避暑宾朋取次过。江上闉阍耽昼永，空中楼阁受风多。傍花玉笛回杨柳，倚槛卿云袭芰荷。梅雨初黄蒲泛白，援琴迟听有虞歌。清秋清啸欲登台，爽气悠然四望开。绣闼缤纷当睥睨，晴江隐约见蓬莱。莼鲈薄采南中有，鸿雁遥瞻北地来。莫比仲宣登赋日，前驱曾是故乡回。海上琼楼碧透纱，当炉扫叶细烹茶。秦陶不数荆王被，党妓无论太尉家。最喜冲寒无俗客，更欣索笑有梅花。山人自是山阴侣，访戴乘流兴未涯。
黄芦猎猎江浩浩，洪涛簸天昏复晓。一日行舟两日留，上水风多下风少。未出门时思远道，在路还思在家好。坐看鸿雁去遥遥，却笑人生不如鸟。
千里家山一望间，白头夫妇且樽前。诗中游戏无三昧，客里光阴又一年。
相从追馀春，别近愿数见。复此双栝下，谈谐接诸彦。与君知渐深，片语辄称善。未来孰能料，拭眼待千变。吾谋适不用，坚壁勿浪战。酒行言又发，何异弦上箭。
英武杯宽，宛渠舟窄，个中别有乾坤。醮坛依约，霞气郁氤氲。隐隐玄宫羽客，参金箓、虔礼三清。教知道，波涛稳处，当面即蓬瀛。丹青。真妙手，徐熙粉本，直可通神。赚逋仙词笔，重寄深情。为问吾曹虱处，定何似、画里朝昏。凭谁唤，吴侬软语，一笑破愁城。
往来同路不同时，前后相思两不知。行过关门三四里，榴花不见见君诗。
莫年结屋傍山椒，门外荆芜没半腰。几度赚君来扣击，老无气力举藤条。
秋风团扇未惊心，笑看妆台落叶侵。绣凤不教金缕暗，青楼何处有寒砧。不用频嗟世路难，浮生各自系悲欢。风霜一夜添羁思，罗绮谁家待早寒。燕巢空后谁相伴，鸳被缝来不忍薰。薄命敢辞长滴泪，倡家未必肯留君。
绿阴槐柳院，白日静寥寥。有句方高咏，无宾可屡邀。独眠闻漏转，纵步看丝飘。结束东州计，诗编问酒瓢。
一水衣巾剪翠绡，九峰环佩刻青瑶。生才故有山川气，卜筑兼无市井嚣。三叶素风门阀在，十年陈迹履綦销。归荣早晚重携手，莫负幽人久见招。
悲歌慷慨今何有，燕赵谈来事可伤。十万貔貅争避敌，一群袍笏擅登场。谁知都下老才子，竟是津门新国殇。沧趣相逢应莞尔，岁寒晚节果能全。
疏林灯火接遥星，风送游人笑语声。清露渐多知夜久，花间犹自有人行。
红粉蛾眉号善才，未央宫宴百花开。琵琶弟子皆承宠，月落香销独自回。墙内李花门内桃，春风吹动竞妖娆。谁知月下江妃树，别殿无人慰寂寥。
脂韦不可极，谠性自馀馨。直与山为挺，名垂汗上青。仰止多人杰，相将诵地灵。古人今已逝，花鸟自丁咛。
帅符新拜紫髯翁，国饟深贤转漕功。海水八荒浮地轴，云帆万斛动天风。东吴民力今时困，中土军储昔自充。报政归朝参大议，经邦事业属豪雄。
未折香枝插鬓鸦，月和疏影上檐牙。诗人莫作夭桃看，不是玄都观里花。
?砢露虚空，真山也不如。造物非无意，偏钟腐朽馀。
古文遗迹邈难寻，喜见今人有古心。试看欧公金石录，几人传刻到于今。汉武秦皇苦好奇，峄山梁甫颂穹碑。清时海宇无巡幸，应刻功臣上鼎彝。天地文章自太初，山河日月粲昭如。閒来看到纤微处，动植飞潜总是书。金精谷口初相遇，喜子南游有远怀。不见汉章遗石鼓，碧苔春雨上丹崖。
西风栏槛雨霏霏，城郭苍茫山色微。江带滩流趋海静，鸟寻村树破烟飞。诸罗荔熟君方去，投子钟残我未归。寄语同袍群将吏，几时谭笑解征衣。楼船横海意如何，兰若登临气欲磨。白水穿云明鹭羽，青松当槛老鹰窠。山空始觉心无定，僧少微嫌梵亦多。壁上应真能作證，优昙华里客经过。
离尘俗，便点检林泉雅趣。竹杖芒鞋青箬笠，泛烟波、绿蓑柔橹。月夜江天无尽乐，品短笛、潇湘蓼渚。此消息，千金不卖，好对渔樵分付。归去。对晚翠风生小浦。勘破南华龟曳尾，尽教他衣冠豺虎。野水添杯谁似我，醉卧白云深处。任秋月春花，暗换桑田，明催今古。
何处声声布谷啼，冈山山北柳林西。杏花春雨红千亩，蔗叶寒烟绿一犁。水引石头开短圳，笛横牛背过前溪。屡丰不待秋来卜，多稼如云望早迷。
忆昔永嘉际，中原板荡年。衣冠坠涂炭，舆辂染腥膻。国势多危厄，宗人苦播迁。南来频洒泪，渴骥每思泉。
半世困尘埃，烟霞入梦来。谁能缩地脉，我已思天台。城古清云气，山灵秀药材。春时穿径去，郡守莫惊猜。
借花心事养花天，知此春光总可怜。愿祝小桃红永好，一枝相对足缠绵。
枇杷花老洞云深。流水泠泠。蓝田谁种玲珑玉，土华寒、晕碧云根。佳兴秋英春草，好音夜鹤朝禽。闲听天籁静看云。心境俱清。好风不负幽人意，送良宵、一枕松声。四友江湖泉石，二并钟鼎山林。
平生感激心，炯炯徒自许。尘埃五十弦，难为齐人拊。
笑里重簪金步摇，鹦哥学语尽能娇。祇愁淡月朦胧影，难验微波上下潮。笺十色，烛三条，东风从此得愁苗。灵蕤袐记分明在，回首神峰万仞高。
轻衣稳马槐阴路，渐近东来渐少尘。耳闹久憎闻俗事，眼明初喜见闲人。昔曾对作承华相，今复连为博望宾。始信淡交宜久远，与君转老转相亲。
王尊元直道，顾凯一狂生。邂逅风波地，相看义气倾。云消山自得，秋近水偏清。握手旗亭暮，那堪去住情。新安江见底，击楫兴如何。日转双旌影，风传五裤歌。名高翻借郡，道古拙催科。此地贤人众，毋辞握发多。
探亲假已尽，怅怅无亲探，多谢天中雪，来探予孤寒。体微如尘渺，久扣门不喧。颇惭主人节，相见乃夜阑。岂敢延入室，暖气摧子残；岂忍负子意，科首伫庭宽。万户萧森闭，一灯冷淡间；不失旧年盟，唯有庭边山。为我护素氅，毋使山寒肩；为子歌击节，毋使子心单。茅屋结山壁，身躯飘地天。竟得一宵共，能不且为欢。明朝黯然别，各苦难相看；明朝别虽苦，莫忘有明年。
十月天犹暖，浑如二月晴。雷声兼雨势，春令已冬行。稻穟多生耳，田家有叹声。官仓须玉粒，早为挂铜钲。
君家石冈侧，门对石桥幽。桥下澄源水，还归萧峡流。危石翠如削，影浸澄湖波。六月不知暑，香风生芰荷。近接金鱼埧，来往弄轻桡。水清下见底，白石如琼瑶。江流汇为潭，其下深无极。时有云雾兴，疑是蛟龙宅。逶迤长泒洲，近带珠林浦。八月秋风清，瀰漫熟禾黍。嶕峣紫霞表，周回石如栉。曾逢百岁人，閒说兵戈日。寸云起东谷，行空散为霖。殷勤望拜者，宁识云无心。骑鹤去已远，庭馀昔年树。扰扰祈灵人，鼓钟动朝暮。石冈清绝处，兰若傍岩开。年远僧稀少，经廊生绿苔。
今日天颜喜，东朝内宴开。外边农事动，诏遣教坊回。
閒愁如海不成眠，暗度年华只自怜。知否寒窗今夜雪，有人灯下卜金钱。
九折摧车忆蜀门，每因叱驭笑王尊。秪随白鸟忘争席，敢拟青牛学著言。勇退乞身元不易，倾危视舌亦何存。也知衣白终堪相，肯向羊裘卧钓纶。
郊野积玄阴，白日忽沦没。惊风西北来，虏骑何驰突。悲君贞白姿，永诀在仓卒。玉颜膏野草，何处收汝骨。恩爱岂不怀，贞烈谁能越。萧条风尘日，纪载多所阙。曷以照君心，惟应城上月。
无妨修竹共閒居，亚字墙头午荫馀。白日冷随麾扇尽，绿天浓映写经初。雨窗搅梦千重响，秋馆缄愁一束书。多事诗人留画本，偏宜雪后著萧疏。
衰柳攲烟，虚堂面郭，微波照影清泚。路隔平沙，门横浅渌，大好寄鸥闲地。参差雉堞，送暝色、凉生襟袂。只少西山拄笏，分他绛霄云气。餐霞胜游漫拟。但招携、玉珂兰契。一榻六街尘外，簟纹如水。商略庭阴半亩，要秀竹、疏槐翠相倚。待约明年，春禽唤起。
家住绿岩下，庭芜更不芟。新藤垂缭绕，古石竖巉岩。山果猕猴摘，池鱼白鹭衔。仙书一两卷，树下读喃喃。
扈跸乘高爽气浮，湖山清胜远凝眸。行宫夜度燕关月，辇路风回汉苑秋。扇影屯云随御仗，炉烟散彩傍宸游。虞巡到处覃休泽，睿赏时闻遍比丘。天行云汉灞陵滨，鄠杜长杨望幸新。阁道銮旗回日月，周庐警柝拥星辰。镐京汾水陪清赏，宝地瑶空隔世尘。其羡枚皋工赋咏，风流还似曲江春。
勿用潜龙德，无双国士名。江城逢永夕，风雨恋同声。竹实非时赏，琪花岂世荣。夜闻论战伐，一倍切归耕。北望犹龙战，西飞空雁音。英雄时不作，广武叹何深。念子辞莲府，将归旧竹林。子春有高节，不独爱豪吟。孤云虽异托，高烛数同堂。深浅看浮白，升沉付彼苍。别来频有寄，欲报不成章。倘枉山中驾，秋英未乏粮。
红绽葵榴，翠添榆柳，佳节喜遇新晴。清幽池馆，一棹小舟轻。坐看新荷泛水，蓦忽地、娇啭流莺。间关舌，醒人心目，欲去又迟行。喧声。来隔浦，龙舟竞渡，锦夺标争。看时妆艳丽，画舫鲜明。追想当年此景，西子湖、泣荐离觥。伤心事，沉湘殉粤，今古恨难平。
峨峨临峭壁，渺渺指寒洲。船压万钧重，帆开一叶浮。云沙连几郡，雪浪舞中流。目快心还恐，吾行曷少休。
望眼凭高入杳冥，偶随飞鸟到西陵。波声冷撼苍厓石，霜气晨凝老树冰。自谓摸金神可侮，岂知破冢鬼还憎。却怜横槊英雄志，留与诗人说废兴。
试向黄堂寿我公，庞眉齯齿气冲融。乌飞会看三松老，鲸饮何辞百榼空。的皪方瞳曜迟日，扶疏绿鬓受春风。摩挲铜狄长安道，肉眼它年记此翁。
浩浩江门水自流，怀人独听五更秋。风飘万古云无著，月上千山梦易幽。老去不堪杯酒别，诗成不觉始生愁。世间极乐惟君事，一曲琴声韵欲浮。
恨入椒觞暖未拈。春葱微蘸，谁是纤纤。别来愁夜不胜长，明日从教一线添。夜久寒深睡未忺。旧愁新恨，占断眉尖。一钩斜月却知人。直到天明，不下疏帘。
阊阖春风起，花开次第新。拂墙花树动，疑是弄珠人。
寒云酿雪正沉沉，尊酒离亭思不禁。西蜀久鸣芹泮铎，北河又鼓杏坛琴。家声好阐苏湖教，道学须探濂洛心。去去莫嗟官况冷，三鳣会见集堂阴。
腻水微波，浮尘虚涨，画桡随浪悠悠。听鸭言鸠诉，纵挽转芳韶，窨约何由。漫替古人忧。也无须、强买今愁。笑佯遮歌扇，偷描金粉，难写沧洲。怪露行蔓草、鸳鸯侣，镇停云殢雨，潜度吴讴。偏燕帘莺户，似韬钤部勒，那任閒游。孤负秣陵春，动归怀、蜀郡遨头。访轻烟澹粉，谁信当年，有十三楼。
倾盖即成故，因之离恨生。谈空不得力，此别若为情。渚白烟无际，江流月有声。遥知松偃处，童子下山迎。
不老灵根月窟蟠，岂同凡卉有凋残。嫦娥缬佩生仙界，顾兔和丸寿广寒。衰盛每随圆缺转，荣枯应向晦明看。偏于玉露金风后，万古香飘碧落端。
昏昏默默。世智聪明孰可测。默默昏昏。无欲能开众妙门。全真抱朴。无虑无思无做作。抱朴全真。人圣超凡只在人。
寺名铁瓦铁为坯，水唤瑶池霁色开。王母穆王都不见，令人千载费疑猜。
步入招提境，下方秋水浮。雪深枯壁定，云绕远江愁。钟伴黄昏去，泉依白石流。共僧分一榻，十日不梳头。
双阙暂随丹诏入，三峰寻与白云归。
高秋别中宿，二月下阳春。未尽登临兴，终为寂莫人。虚名难隐世，文字苦随身。独立千峰外，长歌怀道真。
天得一以清，地得一以宁。君王得一天下治，衲僧得一眼横鼻直。皇恩佛恩，一时报毕。
梦余人醒。小立凭阑定。疏雨横塘烟外影。红蓼白蘋初静。云鸿万里南征。家山何处归程。早是琼箫吹彻，不成河满声声。
捧檄趋功城虎丘，因高据险互相缪。湛卢一跃寒潭底，夜半光芒射斗牛。四叠新城绕涧隈，剑池池上碧崔嵬。于菟夜吼山灵振，仙鬼哀吟风雨来。平林惨淡日沈西，百万城舂落杵齐。努力相歌歌未彻，回头仰羡鸟归栖。
好山青拥县，咫尺野人居。佐政纡才杰，承流畏简书。仙凫飞向日，瑞鹤远随车。家自簪缨盛，心犹玉雪如。丰姿瞻岂弟，马迹历崎岖。光接郎官宿，声传禁直胪。茅茨驯燕雀，山泽老樵渔。倾盖论交晚，维舟上国初。广输河润远，沾溉晋波馀。对酒春生坐，调琴月满除。云开龙影动，江阔雁行疏。别后能相忆，裁书为起予。
满庭春色醉芳菲，影落朱栏若有期。月下参差人静后，日边零落雨晴时。香魂暂逐行云去，娇态还从淑景移。最惜年年寒食候，风吹万点重堪悲。
少陵近体诗，其间备众体。鍊语发英华，立意为根柢。如击常山蛇，应处贯首尾。今人一体看，而不究其理。
天厩之马高且肥，王孙貌出真绝奇。杜陵寒儒恒苦饥，枉使韩干遭诮嗤。渥洼天马龙象力，朝发太蒙暮西极。豆刍五石充一食，力由食生非外得。地黄苜蓿美如饴，咽以甘泉清肺脾。神完气定吪止时，素餐立仗马耻之。高风吹雁酸枣红，狼烟夜半通回中。为君长鸣起杛公，斩取郅支归献明光宫。
养志年方盛，持身德已明。一官虽未达，百岁岂销声。师友嗟零落，宾亲自送迎。翩翩丹旐远，老泪亦须倾。
化成必由学，惟士有恒心。所以武城宰，弦歌尚遗音。国奢示以俭，斯道无古今。愿为夫子铎，贡作帝廷琛。吴楚未云远，企望来规箴。
秋来嘉树色堪攀，红叶没溪复映山。半露寺楼深崦里，密笼渔舍夕阳间。吟看摇落堆金井，醉赏扶疏对玉颜。水国却疑春野秀，似花幽鸟正关关。
霜风吹到寸心枯，一碧如烟淡欲无。逋客北山羞薜荔，骚人南国怨蘼芜。荒陵冷落虾蟆鼓，旧院飘零蛱蝶图。昔日繁华都阅尽，青袍颜色也模糊。
亭亭祠宫桧，郁郁上云雨。扶持几来年，造物心独苦。青馀玉川润，根入铁岸古。虽含栋梁姿，斤斧安得取。沇洑地中久，骇浪思一鼓。天柱屹不移，水国奠平土。乾坤此神物，甲乙存世谱。濑乡留耳孙，阙里传鼻祖。秦松徒自污，蜀柏聊共数。会待十抱成，兹焉重摩拊。
忆昨相从戎马间，屡披锦诰慰苍颜。烟尘历遍疆陲役，风雪同谙道路艰。子负此名心已白，我成何事鬓徒斑。一杯握手无它祝，归为移文问北山。
方盘如沼立苍宫，短劲凌霜阅岁寒。自是武侯祠畔种，半株子尺可同看。
诗谶含情硕果深，琼琚落落报甘临。玄亭文字都传古，楚颂风流又见今。倘许奕来成坐隐，有如怀去惬童心。霜苞巳逗先春信，东阁官梅未易侵。
素月出昊天，杨花射云外。赵女并承恩，双双扫眉黛。两颊如花红，笑语入汉宫。台高七宝丽，掌上舞回风。绝世舞，绝世歌，君王宴乐醉颜酡。长门暗数飞萤尽，纨扇班姬怨若何。
环炉促席复持杯，松院双扉向月开。座上同声半先达，名山独入此心来。
人人属目快星凰，倚棹溪头起漫郎。强仕惯闻纡郡绂，缀班希有擅文场。剩栽棠荫两江绿，重著蓝袍再世光。人物西清自华选，未应琴鹤久松岗。
休沐不暇懒，趁此郊原晴。驾言出东门，蹀躞马在坰。江山恣游眺，颇惬幽人情。同行有胜侣，豪气如陈登。妙语倾锦囊，璀璨珠玑盈。暂释簿领劳，顿觉心迹清。人生一世中，转徙如邮亭。爱君绝尘姿，坦坦心地平。当年功名念，晚节师渊明。出处岂有心，敢论亏与成。吾衰百念冷，端如在家僧。东山本非山，名字空峥嵘。不见古松色，讵闻山鸟声。演师独面壁，燕坐朝黄庭。骨冷唤不回，蚌珠秘龛灯。
奇峰特起势玲珑，石丈亲呼向谷中。不让米颠誇韵事，空山袍笏拜松风。
甲观光阴促，园陵天地长。箫笳咽无韵，宾御哭相将。盛烈传彝鼎，遗文被乐章。君臣知己分，零泪乱无行。
月旦花前岂乏人，风霜齿颊带阳春。江南野史馀芳论，绝世清如古逸民。
扬州节钺非吾爱，肯要腰缠十万钱。只愿天公多与寿，道巾野服伴胎仙。
人谓苍翁只有诗，却于世道早知几。鞑舞胡句，辛有伊川后有。
岭上孤松攲落照，水中花岛散馀霞。人疑五柳先生宅，又似三堂刺史家。
仰天再拜乞冬晴，十县租人要入城。些子中间私意处，此身方在客中行。
望孤竹兮不见，见夷齐之并佳。节胡劲而不屈兮，性胡质而不华。睨首阳之高洁，吾不知其竹之犹夷齐者耶。夷齐之犹竹者耶，吁嗟乎其一者耶。
暑窗当午思昏昏，雷起千峰睡不闻。铄石谁能招楚魄，斲冰我欲访湘君。年华只合加餐饭，事业休工刺绣文。赖有两贤南北巷，岁寒幽谷共兰薰。
苧萝仙子绛纱裳，岁岁年年逞色香。不比阿环池上果，一千年得一番尝。活八十年头雪白，啖三百颗面桃红。村南村北无人识，向荔枝边觅此翁。树头栗鼠往来频，时遣髽童作徼巡。不是尚方要包贡，暮年赖此助精神。蜀道闽山各有之，千林红绿任纷披。杜诗息响难追和，蔡谱孤行欠补遗。万株绛翠图难画，一种甘滋味鲜知。但见美如西子舌，断无齼上玉环眉。向来唤做荔支颠，浪得颠名不记年。帝悯此翁颜色老，即家除拜荔支仙。先生受用晚萧然，日晏厨荒突未烟。说与儿童休懒觅，摘来丹实可加笾。
清华昔共学，踪迹竟相左。殆天故靳子，留慰今日我。譬如蔗有根，迟食颐愈朵。当时少年游，流离感尾琐。乱世夙难处，儒冠更坎坷。秕糠六籍人，身不禁扬簸。今雨复谁来，子一已为夥。时时过陋室，书乱与争坐。俨然意如山，道义克负荷。伊予何足算，说食腹未果。诗书惯作祟，文字忧召祸。笔砚倘遭焚，灼天熊兵火。子乡严又陵，才辩如炙輠。邱索有馀师，毋使先型堕。陆沉与盲瞽，两免庶乎可。
几年卓锡住苕溪，一日寻山入会稽。蒲室塔曾藏舍利，道林堂已种菩提。空中云气开楼阁，门外湍声杂鼓鼙。草木变迁吾老矣，隔江南望转凄迷。
满径苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山罽借禅衣。上方万籁闻俱寂，但有经声出翠微。
池上有丛菊，繁英满旧蹊。金刀惜频剪，粉蝶得幽栖。醉卉谁同插，香笺手自题。遥思清赏处，野步岸东西。
寒风号有声，寒日惨无晖。空房不敢恨，但怀岁暮悲。今年选后宫，连娟千蛾眉。早知获谴速，悔不承恩迟。声当彻九天，泪当达九泉。死犹复见思，生当长弃捐。
花底红藤引碧油，青春都尉正风流。妆成弄玉俱调管，埒就铺金对赌筹。却笑大功坊里客，犹烦十指觅封侯。
清明是处插垂杨，院宇深深绿翠藏。心地不为尘俗累，不簪杨柳也何妨。
北荡东征尽敌巢，指挥廊庙失萧曹。功高已见玄圭锡，道大翻怜赤舄劳。谩说南郊饶薏苡，终看西域醉蒲萄。他时四海平成后，盛集词人赋彩毫。华夏安危属上臣，折冲尊俎冠群伦。云霞梦屡飞黄阁，天日忠偏系紫宸。祇见龙裳增黼黻，宁容贝锦玷丝纶。中宵试望长安气，烂漫台垣扈北辰。